<html><body><h1>Αριθμός Απόφασης 397/2019</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=3087<br/><div class="content"><div class="content-inner">
 <article id="post-3087" class="entry entry-single post-3087 post type-post status-publish format-standard hentry category-18 category-25">
  <h1 class="entry-title entry--item h2">Αριθμός Απόφασης 397/2019</h1>
  <div class="entry-content entry--item">
   <div class="printomatic pom-small-black " id="id7430" data-print_target="article"></div>
   <p><strong>ΕΦΕΤΕΙΟ ΠΕΙΡΑΙΩΣ</strong></p>
   <p><strong>ΕΚΟΥΣΙΑ ΔΙΚΑΙΟΔΟΣΙΑ</strong></p>
   <p><strong>&nbsp;</strong>Ερμηνεία διαθήκης, &nbsp; επωφελέστερη αξιοποίηση ακινήτων διαθέτη,&nbsp; αυτοδίκαιη μεταβίβαση&nbsp; περιουσιακών στοιχείων με&nbsp; έκδοση της τελεσίδικης απόφασης</p>
   <p><strong>&nbsp;</strong></p>
   <p style="text-align: center;"><strong>Αριθμός&nbsp; απόφασης :</strong><strong>&nbsp;</strong><strong>397/</strong> <strong>2019</strong></p>
   <p style="text-align: center;"><strong>ΤΟ ΤΡΙΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p>Συγκροτήθηκε από τους Δικαστές&nbsp; Αμαλία Μήλιου, Πρόεδρο Εφετών, Ιωάννη Αποστολόπουλο, Δημήτριο Καβαλλάρη, Εισηγητή, Εφέτες και τη Γραμματέα&nbsp; Κ. Δ.</p>
   <p style="text-align: center;"><strong>ΑΦΟΥ ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center;"><strong>ΣΚΕΦΤΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <p>Κατά τη διάταξη του άρθρου 109 § 1 του Συντάγματος δεν επιτρέπεται η μεταβολή του περιεχομένου ή των όρων διαθήκης, κωδικέλλου ή δωρεάς, ως προς τις διατάξεις τους υπέρ του Δημοσίου ή υπέρ κοινωφελούς σκοπού. Η συνταγματική αυτή διάταξη αποβλέπει στην προστασία και κατοχύρωση της θέλησης των διαθετών και δωρητών και εναντίον των πράξεων της πολιτείας ακόμη που έχουν νομοθετικό περιεχόμενο και, σύμφωνα με αυτήν, δεν επιτρέπεται, καταρχήν, η μεταβολή σκοπού περιουσίας που έχει ταχθεί υπέρ του Δημοσίου ή προς εξυπηρέτηση κοινής ωφελείας, όχι μόνο με διατάγματα, αλλά ούτε και με νόμο (βλ. ΟλΑΠ 1241/1979 ΝοΒ 28. 709, ΕφΑΘ 4620/2012 ΕφΑΔ 2013. 553). Κατά τη διάταξη όμως της § 2 του άρθρου αυτού του Συντάγματος «κατ’ εξαίρεση επιτρέπεται η επωφελέστερη αξιοποίηση ή διάθεση για τον ίδιο ή άλλο κοινωφελή σκοπό, εκείνου που καταλείφθηκε ή δωρήθηκε, στην περιοχή που καθόρισε ο δωρητής ή διαθέτης ή στην ευρύτερή της περιφέρεια, όταν βεβαιωθεί με δικαστική απόφαση ότι η θέληση του διαθέτη ή του δωρητή δεν μπορεί να πραγματοποιηθεί, για οποιονδήποτε λόγο, καθόλου ή κατά το μεγαλύτερο μέρος του περιεχομένου της, &nbsp;καθώς και αν μπορεί να πραγματοποιηθεί πληρέστερα με τη μεταβολή της εκμετάλλευσης, όπως νόμος ορίζει» (ΑΠ 13/2013 ΧρΙΔ 2013.427). Κατ’ επιταγή της συνταγματικής αυτής διάταξης εκδόθηκε ο ν. 4182/2013, στο άρθρο 10 του οποίου ορίζεται ότι: (§1) «Περιουσίες που καταλείπονται υπέρ κοινωφελών σκοπών αξιοποιούνται κατά τον τρόπο που όρισε ο διαθέτης ή δωρητής. Απαγορεύεται η μεταβολή τόσο των παραπάνω κοινωφελών σκοπών όσο και του τρόπου και των όρων διαχείρισης της περιουσίας, καθώς και των ορισμών για τον τρόπο διοίκησής της (§ 2). Αν υπάρχει αμφιβολία περί του περιεχομένου της βούλησης του διαθέτη ή δωρητή ή αμφισβήτηση επ` αυτού, αυτή επιλύεται από το αρμόδιο κατ’ άρθρο 825 Κώδικα Πολιτικής Δικονομίας δικαστήριο. (§ 3). Το κατά την προηγούμενη παράγραφο δικαστήριο αποφαίνεται επίσης, κατά τη διαδικασία της εκούσιας δικαιοδοσίας, επί του εάν η βούληση του διαθέτη ή δωρητή δεν μπορεί να πραγματοποιηθεί, για οποιονδήποτε λόγο, καθόλου ή κατά το μεγαλύτερο μέρος της, και καθορίζει τον τρόπο της επωφελέστερης ή ασφαλέστερης αξιοποίησης της περιουσίας, καθώς και το σκοπό και την περιοχή, για την οποία πρέπει αυτή να διατεθεί…. (§ 4). Η αίτηση προς το δικαστήριο υποβάλλεται από την αρμόδια αρχή, μετά από προηγούμενη ακρόαση του οργάνου διοίκησης της περιουσίας. Η αίτηση υποβάλλεται και από κάθε άλλο φυσικό ή νομικό πρόσωπο που έχει έννομο συμφέρον και κοινοποιείται στην αρμόδια αρχή, επί ποινή απαραδέκτου της συζητήσεως. Περίληψη της υποβληθείσας αίτησης αναρτάται στην ιστοσελίδα της αρμόδιας αρχής έναν (1) τουλάχιστον μήνα πριν τη δικάσιμο και παραμένει αναρτημένη μέχρι και την προηγούμενη ημέρα της δικασίμου. Η ίδια περίληψη τοιχοκολλάται στο κατάστημα της έδρας της Αποκεντρωμένης Διοίκησης, του Δήμου και της δημοτικής ή τοπικής Κοινότητας της έδρας της διοίκησης της περιουσίας και αναρτάται στο διαδικτυακό τους τόπο (§ 5). Η επωφελέστερη αξιοποίηση ή διάθεση της &nbsp;αφιερωθείσας περιουσίας αποτελεί νομική αξιολογική έννοια, η οποία πρέπει να προσδιορίζεται στην αίτηση, ως προς τα προτεινόμενα προς υπαγωγή σε αυτήν πραγματικά περιστατικά, προκειμένου να κριθεί από το δικαστήριο αν αυτά πράγματι την συνιστούν, συγκρινόμενης της προτεινόμενης λύσης προς την ήδη υπάρχουσα κατάσταση εκμετάλλευσής της (βλ. ΑΠ 1355/2017, Eφ Πατρ. 321/2017, &nbsp;ΕφΠατρ 9/2017, ΕφΑνΚρ 42/2016,&nbsp; ΕφΠειρ 512/2015, &nbsp;ΕφΘεσ 1309/2014 ΤΝΠ ΝΟΜΟΣ, &nbsp;&nbsp;ΕφΑθ 705/2013, &nbsp;ΕφΑθ 354/2013,&nbsp; &nbsp;ΕφΑθ 6066/2012 ΤΝΠ ΔΣΑ). Αν με την αίτηση του άρθρου 10 ζητείται να διατεθούν περιουσιακά στοιχεία κοινωφελούς ιδρύματος σε άλλο ίδρυμα για την εκπλήρωση κοινωφελούς σκοπού, αυτό, σύμφωνα με τη διάταξη του άρθρου 11 § 2, προσεπικαλείται στη σχετική δίκη. Η μεταβίβαση των κινητών περιουσιακών στοιχείων επέρχεται αυτοδικαίως με την έκδοση της τελεσίδικης απόφασης, των δε ακινήτων με τη μεταγραφή της κατ` άρθρο 1192 Αστικού Κώδικα, ενώ το ίδρυμα, προς το οποίο μεταβιβάζονται τα στοιχεία, υπεισέρχεται αυτοδικαίως στα δικαιώματα, τις υποχρεώσεις και τις έννομες σχέσεις του μεταβιβάζοντος ιδρύματος με τρίτους και οι εκκρεμείς δίκες συνεχίζονται στο πρόσωπό του, χωρίς να επέρχεται βίαιη διακοπή τους και χωρίς να απαιτείται δήλωση περί&nbsp; επανάληψής τους. Μέχρι τη συντέλεση της μεταβίβασης διατηρείται η ευθύνη της διοίκησης του μεταβιβάζοντος ιδρύματος για τη διαχείριση της αφαιρούμενης περιουσίας (ΕφΘεσ 1309/2014 ΤΝΠ ΝΟΜΟΣ).</p>
   <p>Στην προκείμενη περίπτωση το αιτούν &nbsp;κοινωφελές Ίδρυμα με την επωνυμία «……….» και έδρα τη χώρα …., που έχει συσταθεί με το από 24.8.1988 π.δ. (ΦΕΚ Β/662/9.9.1988), ισχυρίζεται στην αίτησή του ότι &nbsp;με το υπ’ αρ. …./22.5.2008 συμβόλαιο δωρεάς του Συμβολαιογράφου Αθηνών ……. που μεταγράφηκε νόμιμα, &nbsp;ο …… μεταβίβασε σ΄αυτό λόγω δωρεάς κατά ψιλή κυριότητα, διατηρώντας ο ίδιος την επικαρπία,&nbsp;&nbsp; τις αναφερόμενες στο ιστορικό &nbsp;οριζόντιες ιδιοκτησίες, που στεγάζουν τη βιβλιοθήκη – συλλογή – αρχείο του δωρητή καλούμενη &nbsp;«Συλλογή …..». Ότι, κατά τους όρους της δωρεάς τις οριζόντιες ιδιοκτησίες αυτές δεν θα ήταν δυνατό να εκποιήσει το αιτούν&nbsp; και θα χρησιμοποιούντο αποκλειστικά για&nbsp; τη στέγαση της άνω συλλογής και, σε περίπτωση ακόμα που ο προαναφερόμενος δώριζε μέρος της συλλογής σε τρίτους, το αιτούν όφειλε να εξασφαλίζει την απρόσκοπτη χρήση των διαμερισμάτων για το σκοπό αυτό. Ότι με το με αρ. ……./13.06.2013 συμβόλαιο δωρεάς της συμβολαιογράφου Αθηνών ……, ο …….. δώρισε κατά ψιλή κυριότητα τη συλλογή που στεγαζόταν στις άνω οριζόντιες ιδιοκτησίες στο προσεπικαλούμενο ίδρυμα με την επωνυμία «ΜΟΥΣΕΙΟ …..», &nbsp;με συνέπεια να έχει καταστεί ανέφικτη η εκπλήρωση του σκοπού της δωρεάς, καθώς δεν είναι δυνατός ο διαχωρισμός της συλλογής από τις οριζόντιες ιδιοκτησίες, τις οποίες το αιτούν δε μπορεί να εκμεταλλευθεί,&nbsp; τη δε συλλογή δεν μπορεί πλέον να εντάξει στο σκοπό του.&nbsp; Ότι,&nbsp; όπως παραδεκτά συμπλήρωσε το ιστορικό της αίτησης με τις έγγραφες προτάσεις του, ο ………. έχει ήδη αποβιώσει στις 9.7.2018, ώστε να έχει&nbsp; περιέλθει πλέον στο αιτούν η πλήρης κυριότητα των οριζοντίων ιδιοκτησιών, και ήδη στο Μουσείο ….. η πλήρης κυριότητα της συλλογής. Με βάση το ιστορικό αυτό &nbsp;ζητεί να βεβαιωθεί αυτό δικαστικά και να καθοριστεί ο επωφελέστερος τρόπος αξιοποίησης της περιουσίας με τη μεταβίβαση των επιδίκων οριζοντίων ιδιοκτησιών στο προσεπικαλούμενο – προσθέτως παρεμβαίνον &nbsp;ίδρυμα, κατά πλήρη κυριότητα, όπως επίσης παραδεκτά μετέβαλε το αίτημά του με τις έγγραφες προτάσεις του, καθώς δεν θίγονται συμφέροντα τρίτων (άρθρο 751 ΚΠολΔ).</p>
   <p>Η αίτηση αυτή, παραδεκτά &nbsp;και αρμοδίως φέρεται ενώπιον του Δικαστηρίου αυτού με τη διαδικασία της εκουσίας δικαιοδοσίας (άρθρ 739, 742 έως 781, 825 ΚΠολΔ, όπως αντικαταστάθηκε με το άρθρο 77 § 3 του Ν. 4182/2013), στην περιφέρεια του οποίου έχει την έδρα της η Αποκεντρωμένη Διοίκηση Αιγαίου, που είναι η &nbsp;&nbsp;αρμόδια αρχή κατ’ άρθρα 1 § 4 και 2 § 3 περ. α’ του Ν. 4182/2013, επειδή ο σκοπός της καταλειφθείσας περιουσίας, ανεξαρτήτως της τοποθεσίας αυτής, &nbsp;εκπληρώνεται εντός των εδαφικών ορίων αυτής, όπου έχει συσταθεί και λειτουργεί το &nbsp;αιτούν Ίδρυμα. &nbsp;Είναι νόμιμη, καθώς στηρίζεται στις διατάξεις των άρθρων &nbsp;10 §§ 2,3 του ν. 4182/2013. Για το παραδεκτό &nbsp;αυτής, κατά τη διάταξη του άρθρου &nbsp;10 § &nbsp;4 ν. 4182/2013, αντίγραφό της έχει επιδοθεί &nbsp;νομίμως και εμπροθέσμως στο &nbsp;Γενικό Γραμματέα της Αποκεντρωμένης Διοίκησης Αιγαίου (βλ. την &nbsp;υπ’ αριθμ. …./20.2.2018 έκθεση&nbsp; επιδόσεως της δικαστικής επιμελήτριας στο Εφετείο Αθηνών&nbsp; ………), &nbsp;περίληψη αυτής αναρτήθηκε στις 2.3.2018 στην ιστοσελίδα της άνω Αποκεντρωμένης Διοίκησης &nbsp;και θα παρέμενε αναρτημένη έως την &nbsp;ημέρα &nbsp;της δικασίμου&nbsp; &nbsp;(βλ. την με αρ.πρωτ. …../ 1.11.2018 βεβαίωση της Αποκεντρωμένης Διοίκησης), επιπλέον αναρτήθηκε στην ιστοσελίδα του Δήμου … &nbsp;και &nbsp;τοιχοκολλήθηκε στο Δημοτικό&nbsp; κατάστημα … &nbsp;στις 27.2.2018 (βλ. &nbsp;εκτύπωση&nbsp; από την ιστοσελίδα και το από 26.2.2018 &nbsp;αποδεικτικό ανάρτησης). Συνεπώς, πρέπει να ερευνηθεί περαιτέρω ως προς την ουσιαστική της βασιμότητα.</p>
   <p>Με την αίτηση πρέπει να συνεκδικασθεί η πρόσθετη παρέμβαση, που ασκήθηκε με τις προτάσεις,&nbsp; του ιδρύματος με την επωνυμία «ΜΟΥΣΕΙΟ …..», το οποίο ζητά την παραδοχή της αιτήσεως.</p>
   <p>Από την εκτίμηση των εγγράφων που προσκομίζoυν &nbsp;το &nbsp;αιτούν και το προσθέτως παρεμβάν, αποδεικνύονται τα ακόλουθα πραγματικά περιστατικά : &nbsp;&nbsp;Το αιτούν &nbsp;κοινωφελές Ίδρυμα με την επωνυμία «……..» έχει συσταθεί&nbsp; με το από 24.8.1988 π.δ. (ΦΕΚ Β/662/9.9.1988), όπως τροποποιήθηκε με τα από 3.9.1993 και 16.12.1999 π.δ.&nbsp; (ΦΕΚ&nbsp; 718/16.9.1993 και 2281/31.12.1999 αντίστοιχα), με έδρα τη χώρα …., εποπτεύεται &nbsp;από το Υπουργείο Παιδείας και Θρησκευμάτων και έχει ως σκοπό τη διάσωση, συνέχιση κι εξύψωση του πνευματικού και κοινωνικού πολιτισμού της …., ο οποίος θα μπορεί &nbsp;να επιτευχθεί με το αναγνωστήριο που λειτουργεί, συγκέντρωση αρχειακού και άλλου υλικού, συλλογή στοιχείων&nbsp; από το φυσικό, υλικό και πνευματικό περιβάλλον της ……………, έκδοση μελετών, διαλέξεις και μορφωτικά σεμινάρια. Με το με αρ. &nbsp;……/22.05.2008 συμβόλαιο &nbsp;δωρεάς του Συμβολαιογράφου Αθηνών …….., που μεταγράφηκε νόμιμα, ο …….. μεταβίβασε στο αιτούν&nbsp; λόγω δωρεάς κατά ψιλή κυριότητα &nbsp;τρεις (3) αυτοτελείς, διαιρεμένες και ανεξάρτητες οριζόντιες ιδιοκτησίες (διαμερίσματα) με τους αριθμούς οκτώ (8), εννιά (9) και δέκα (10) που βρίσκονται οι δυο πρώτες στον τρίτο (Γ) όροφο και η τρίτη στον τέταρτο (Δ) όροφο μιας πολυώροφης πολυκατοικίας που έχει ανεγερθεί σε οικόπεδο συνολικής επιφάνειας 325.12 τ.μ. που βρίσκεται στην Αθήνα και ειδικότερα στις οδούς …., επί της οποίας φέρει τον αριθμό … και ……, &nbsp;επί οικοπέδου ολικής επιφάνειας, κατά την τελευταία καταμέτρησή του, τριακοσίων είκοσι πέντε και 0,12 (325,12) τ.μ. όπως &nbsp;εμφαίνεται (το οικόπεδο) με τα κεφαλαία αλφαβητικά στοιχεία Α-Β-Γ-Δ-Α- στο από Ιανουαρίου 1989 σχέδιο του Αρχιτέκτονα Μηχανικού …….. που προσαρτήθηκε στο υπ’ αρ. …./18.01.1989 συμβόλαιο του Συμβολαιογράφου Αθηνών ………. και συνορεύει σε πλευρά Α-Δ προσώπου δεκαπέντε και 0,40 (15,40) μέτρων με την οδό …., σε πλευρά Α-Β προσώπου είκοσι ενός και 0,46 (21,46) μέτρων με την οδό …., σε πλευρά Β-Γ μήκους δεκατεσσάρων και 0,80 (14,80) μέτρων με πολυκατοικία αγνώστων και σε πλευρά Γ-Δ μήκους είκοσι ενός και 0,46 (21,46) μέτρων με πολυκατοικία αγνώστων.&nbsp; Οι άνω οριζόντιες ιδιοκτησίες ειδικότερα είναι οι εξής,&nbsp; :&nbsp; Ι) Το υπ’ αριθμό, οκτώ (8) διαμέρισμα του τρίτου (Γ) πάνω από το ισόγειο ορόφου, που &nbsp;αποτελείται από είσοδο, χωλλ, πέντε (5) κύρια δωμάτια με δύο εξώστες δηλαδή σαλόνι, τραπεζαρία, γραφείο και δυο (2) κοιτώνες, ιματιοθήκη, λουτρό, αποχωρητήριο με ιματιοθήκη, διάδρομο, οφφίς, μαγειρείο, δωμάτιο υπηρεσίας και αποχωρητήριο που εμφαίνονται στο &nbsp;από 1.5.1937 σχεδιάγραμμα του Αρχιτέκτονα . …., που έχει προσαρτηθεί στη με αρ. …/29.7.1940 πράξη κανονισμού πολυκατοικίας του συμβολαιογράφου Αθηνών ……, με τους αριθμούς 1,2,3,4,5,6,7,8,9,10,11,12 και 13. Το άνω διαμέρισμα&nbsp; έχει ιδιόκτητο όγκο μαζί με τους βοηθητικούς χώρους τετρακόσια εξήντα δύο (462) κυβικά μέτρα, αναλογία όγκου κοινοχρήστων χώρων εκατόν εβδομήντα δύο (172) κυβικά μέτρα, δηλαδή συνολικό όγκο εξακόσια τριάντα τέσσερα (634) κυβικά μέτρα, ποσοστό συνιδιοκτησίας εξ αδιαιρέτου στο οικόπεδο 9,50% και επιφάνεια εκατόν πενήντα έξι και 0,50 (156,50) τετραγωνικά μέτρα (τ.μ.), συμμετοχή στα δικαιώματα και τα βάρη επί των ακαλύπτων και των κοινόκτητων χώρων 8,73%, συμμετοχή στις δαπάνες ανελκυστήρα 10,15%, στις δαπάνες θέρμανσης 8,73% και ψήφους ενενήντα πέντε (95) στις χίλιες (1000). Στο πιο πάνω διαμέρισμα ανήκουν οι βοηθητικοί χώροι: α) η με αριθμό οκτώ (8) αποθήκη χωρητικότητας είκοσι ενός και 0,60 (21,60) κυβικών μέτρων και επιφανείας οκτώ (8) τετραγωνικών μέτρων και β) κατά το μισό (1/2) εξ αδιαιρέτου, του άλλου μισού ανήκοντος στο με αριθμό εννιά (9) διαμέρισμα του ίδιου ορόφου, το με λατινικό στοιχείο V πλυντήριο, χωρητικότητας είκοσι και 0,50 (20,50) κυβικών μέτρων και επιφανείας έξι και 0,50 (6,50) τετραγωνικών μέτρων, της χρήσεως του πλυντηρίου καθοριζόμενης από τον κανονισμό της πολυκατοικίας για μεν το υπ’ αρ. οκτώ (8) διαμέρισμα από την 1η μέχρι και την 15η ημέρα κάθε μήνας, για δε το υπ’ αρ. εννιά (9) διαμέρισμα από την 16η μέχρι και την τελευταία ημέρα κάθε μήνα. Επίσης σύμφωνα με τον ανωτέρω Κανονισμό της πολυκατοικίας, έχει δικαίωμα χρήσεως: α) του κοινόχρηστου τμήματος της ταράτσας με τα στοιχεία Α από την 5η μέχρι και την 9η ημέρα κάθε μήνα και β) ενός σιδερωτήριου επιφανείας έξι (6) τετραγωνικών μέτρων στην ταράτσα της πολυκατοικίας που εξυπηρετεί τα υπ’ αρ. οκτώ (8), εννιά (9), δέκα (10) και έντεκα (11) διαμερίσματα της πολυκατοικίας. ΙΙ)&nbsp; Το υπ’ αριθμόν εννιά (9) διαμέρισμα του τρίτου (Γ) πάνω από το ισόγειο 5 ορόφου αποτελείται από είσοδο, χωλλ, τέσσερα (4) κύρια δωμάτια, δηλαδή σαλόνι, τραπεζαρία και δύο (2) κοιτώνες, έναν εξώστη προς την οδό …., διάδρομο, οφφίς, λουτρό, μαγειρείο, δωμάτιο υπηρεσίας, που εμφαίνονται στο ίδιο ως άνω&nbsp; από &nbsp;1.5.1937 σχεδιάγραμμα με τους αριθμούς 1,2,3,4,5,6,7,8,9,10 και 11. Το διαμέρισμα αυτό (9) έχει ιδιόκτητο όγκο διαμερίσματος μαζί με τους βοηθητικούς χώρους τριακόσια ογδόντα πέντε (385) κυβικά μέτρα, αναλογία όγκου κοινοχρήστων χώρων εκατόν σαράντα τρία (143) κυβικά μέτρα, δηλαδή συνολικό όγκο πεντακόσια είκοσι οκτώ (528) κυβικά μέτρα επιφάνεια, ποσοστό συνιδιοκτησίας εξ αδιαιρέτου στο οικόπεδο 7,50% και επιφάνεια εκατόν είκοσι πέντε και 0,50 (125,50) τ.μ.. Το διαμέρισμα έχει συμμετοχή στα δικαιώματα και τα βάρη επί των ακαλύπτων και των κοινόκτητων χώρων 7,29%, συμμετοχή στις δαπάνες ανελκυστήρα 8,45%, στις δαπάνες θέρμανσης 7,54% και ψήφους εβδομήντα τρεις (73) στις χίλιες (1000). Στο πιο πάνω διαμέρισμα ανήκουν οι βοηθητικοί χώροι: α) η με αριθμό εννιά (9) αποθήκη χωρητικότητας έντεκα και 0,90 (11,90) κυβικών μέτρων και επιφανείας τεσσάρων και 0,95 (4,95) τ.μ. και β) κατά το μισό (1/2) εξ αδιαιρέτου, του άλλου μισού ανήκοντος στο με αριθμό οκτώ (8) διαμέρισμα του ίδιου ορόφου, το με λατινικό στοιχείο V πλυντήριο, χωρητικότητας είκοσι και 0,50 (20,50) κυβικών μέτρων και επιφανείας έξι και 0,50 (6,50) τ.μ., της χρήσεως του πλυντηρίου καθοριζόμενης από τον κανονισμό της πολυκατοικίας για μεν το υπ’ αρ. οκτώ (8) διαμέρισμα από την Γ<sup>1</sup> μέχρι και την 15<sup>η</sup> ημέρα κάθε μήνας, για δε το υπ’ αρ. εννιά (9) διαμέρισμα από την 16<sup>η</sup> μέχρι και την τελευταία ημέρα κάθε μήνα. Επίσης σύμφωνα με τον ανωτέρω Κανονισμό της πολυκατοικίας, το πιο πάνω διαμέρισμα με αριθμό εννιά (9) έχει δικαίωμα χρήσεως: α) του κοινόχρηστου τμήματος τη ταράτσας με τα στοιχεία Α από την 10<sup>η</sup> μέχρι και την 14<sup>η</sup> ημέρα κάθε μήνα και β) ενός σιδερωτήριου επιφανείας έξι (6) τ.μ. στην ταράτσα της πολυκατοικίας που εξυπηρετεί τα υπ’ αρ. οκτώ (8), εννιά (9), δέκα (10) και έντεκα (11) διαμερίσματα της πολυκατοικίας. ΙΙΙ)&nbsp; Το υπ’ αριθμό δέκα (10) διαμέρισμα του τέταρτου (Δ) πάνω από το ισόγειο ορόφου, που έχει πρόσοψη προς τις οδούς …………… και …………… και αποτελείται από χωλλ, πέντε (5) κύρια δωμάτια, δηλαδή σαλόνι, τραπεζαρία, γραφείο και δύο (2) κοιτώνες με δυο εξώστες, ιματιοθήκη, λουτρό, αποχωρητήριο με ιματιοθήκη, διάδρομο, οφφίς, μαγειρείο, δωμάτιο υπηρεσίας και αποχωρητήριο που εμφαίνονται στο&nbsp; προαναφερόμενο από 1.5.1937 σχεδιάγραμμα με &nbsp;αριθμούς 1,2,3,4,5,6,7,8,9,10, 11 και 12. Το διαμέρισμα αυτό έχει ιδιόκτητο όγκο διαμερίσματος μαζί με τους βοηθητικούς χώρους τετρακόσια εβδομήντα ένα (471) κυβικά μέτρα, αναλογία όγκου κοινοχρήστων χώρων εκατόν εβδομήντα πέντε (175) κυβικά μέτρα, δηλαδή συνολικό όγκο εξακόσια σαράντα έξι (646) κυβικά μέτρα επιφάνεια, ποσοστό συνιδιοκτησίας εξ αδιαιρέτου στο οικόπεδο 10,50% και επιφάνεια εκατόν πενήντα πέντε και 0,30 (155,30) τ.μ Έχει συμμετοχή στα δικαιώματα και τα βάρη επί των ακαλύπτων και των κοινόκτητων χώρων 8,89%, συμμετοχή στις δαπάνες ανελκυστήρα 11,47%, στις δαπάνες θέρμανσης 8,72% και ψήφους ενενήντα τέσσερις (94) στις χίλιες (1000). Στο πιο πάνω διαμέρισμα ανήκουν οι βοηθητικοί χώροι: α) η με αριθμό δέκα (10) αποθήκη χωρητικότητας δεκατεσσάρων (14) κυβικών μέτρων και επιφανείας πέντε και 0,85 (5,85) τ.μ. και β) κατά το μισό (1/2) εξ αδιαιρέτου, του άλλου μισού ανήκοντος στο με αριθμό έντεκα (11) διαμέρισμα του ίδιου ορόφου, το με λατινικό στοιχείο VI πλυντήριο, χωρητικότητας δεκαεννιά (19) κυβικών μέτρων και επιφανείας επτά και 0,14 (7,14) τ.μ., της χρήσεως του πλυντηρίου καθοριζόμενης από τον κανονισμό της πολυκατοικίας για μεν το υπ’ αρ. δέκα (10) διαμέρισμα από την 1η μέχρι και την 15η ημέρα κάθε μήνας, για δε το υπ’ αρ. έντεκα (11) διαμέρισμα από την 16η μέχρι και την τελευταία ημέρα κάθε μήνα. Επίσης σύμφωνα με τον ανωτέρω Κανονισμό της πολυκατοικίας, το πιο πάνω διαμέρισμα με αριθμό δέκα (10) έχει δικαίωμα χρήσεως: α) του κοινόχρηστου τμήματος τη ταράτσας με τα στοιχεία Α από την 15η μέχρι και την 19η ημέρα κάθε μήνα και β) ενός σιδερωτήριου επιφανείας έξι (6) τ.μ. στην ταράτσα της πολυκατοικίας που εξυπηρετεί τα υπ’ αρ. οκτώ (8), εννιά (9), δέκα (10) και έντεκα (11) διαμερίσματα της πολυκατοικίας. Περαιτέρω, σύμφωνα με τους όρους της δωρεάς,&nbsp;&nbsp; το αιτούν δεν θα είχε δικαίωμα να εκποιήσει τις άνω οριζόντιες ιδιοκτησίες, οι οποίες θα χρησιμοποιούντο για τη στέγαση της βιβλιοθήκης – συλλογής αρχείου του δωρητή&nbsp; καλούμενη ως «Συλλογή ……………» (ο οποίος είχε διατηρήσει την κυριότητα αυτής) και για διενέργεια μορφωτικών κα πολιτιστικών δραστηριοτήτων σχετικών με αυτή. Σε περίπτωση που ο δωρητής προέβαινε σε δωρεά μέρους της βιβλιοθήκης σε τρίτους, εκτός από το αιτούν, το τελευταίο (αιτούν) όφειλε να εξασφαλίζει την απρόσκοπτη και χωρίς αντάλλαγμα χρήση των διαμερισμάτων για το σκοπό αυτό. Σημειωτέον ότι, σε περίπτωση παύσεως της λειτουργίας του αιτούντος, οι οριζόντιες ιδιοκτησίες θα περιέρχοντο στο προσθέτως παρεμβάν κοινωφελές Ίδρυμα με την επωνυμία «ΜΟΥΣΕΙΟ ……». Στη συνέχεια&nbsp; με το υπ’ αριθμόν ……./13.06.2013 συμβόλαιο δωρεάς υπό τρόπο της Συμβολαιογράφου Αθηνών …….., ο ……….. (δωρητής) δώρισε και μεταβίβασε προς το προσθέτως παρεμβάν&nbsp; κοινωφελές ίδρυμα με την επωνυμία «Μουσείο ……………» το σύνολο της συλλογής και βιβλιοθήκης του («Συλλογή ……………») κατά την ψιλή κυριότητα,&nbsp; παρακρατώντας εφ’ όρου ζωής την επικαρπία, η οποία θα περιερχόταν&nbsp; στο «Μουσείο ……………» μετά το θάνατο του δωρητή.&nbsp; Σύμφωνα με τους όρους που αναγράφηκαν στο ανωτέρω δωρητήριο συμβόλαιο τα δωρούμενα αντικείμενα (η «συλλογή ……………») θα παρέμεναν &nbsp;στα ανωτέρω διαμερίσματα της πολυκατοικίας επί της οδού …………… .,&nbsp; με την περιέλευση δε αυτών κατά πλήρη κυριότητα στο προσθέτως παρεμβάν,&nbsp; το τελευταίο θα ερχόταν σε&nbsp;&nbsp; συμφωνία με το αιτούν,&nbsp; ώστε να παραμείνει η συλλογή στις επίδικες οριζόντιες ιδιοκτησίες, όπου και θα τοποθετείτο&nbsp; επιγραφή «Μουσείο …………… – Βιβλιοθήκη . ……………». Ήδη ο δωρητής απεβίωσε στις 9.7.2018, ώστε&nbsp;&nbsp; έχουν περιέλθει πλέον οι οριζόντιες ιδιοκτησίες στο αιτούν, &nbsp;με βάση τη διάταξη του άρθρου 1167 ΑΚ, κατά πλήρη κυριότητα, στο δε προσθέτως παρεμβάν &nbsp;κατά πλήρη κυριότητα ομοίως, η &nbsp;συλλογή του δωρητή, που στεγάζεται σ΄αυτά. Με βάση τους όρους της δωρεάς,&nbsp; για την εξακολούθηση της στέγασης της βιβλιοθήκης – συλλογής του δωρητή στις οριζόντιες ιδιοκτησίες, που έχουν περιέλθει στο αιτούν,&nbsp; αυτό επιβαρύνεται με τα έξοδά τους (λογαριασμούς ηλεκτρικού ρεύματος – ύδρευσης, ΕΝΦΙΑ),&nbsp; χωρίς&nbsp; να μπορεί να&nbsp;&nbsp; εκμεταλλευθεί με άλλο τρόπο αυτές, ενώ παράλληλα&nbsp; υποχρεούται να εξασφαλίζει την απρόσκοπτη χρήση της βιβλιοθήκης – συλλογής του δωρητή, που δεν του ανήκει, αλλά είναι πλέον πλήρους κυριότητας του προσθέτως παρεμβάντος. Tο τελευταίο &nbsp;αποτελεί κοινωφελές Ίδρυμα, που έχει συσταθεί με το με αρ. ……/1931 συμβόλαιο του συμβολαιογράφου Αθηνών ……… σε εκτέλεση του ν. 4599/1930, με πολύπλευρο πολιτιστικό έργο (λειτουργία μουσειακών ιδρυμάτων με μόνιμες συλλογές, εκθέσεις κτλ) και έχει ήδη εντάξει τη «συλλογή ……………» στο πολιτιστικό και πνευματικό του πρόγραμμα προβολής του. Με τα δεδομένα αυτά&nbsp; έχει πλέον καταστεί για το αιτούν ανέφικτη η εκπλήρωση του σκοπού της δωρεάς, ώστε ο ορθότερος τρόπος αξιοποίησης των διαμερισμάτων, που του έχουν καταλειφθεί, είναι η διάθεση και περιέλευσή τους &nbsp;κατά κυριότητα, &nbsp;στο προσθέτως παρεμβάν Ίδρυμα,&nbsp; στο οποίο ανήκει η στεγαζόμενη στα διαμερίσματα&nbsp; συλλογή, &nbsp;το οποίο&nbsp; συναινεί στη μεταβίβαση αυτή.&nbsp; Άλλωστε και η βούληση του ίδιου του δωρητή, όπως &nbsp;είχε εκφρασθεί στις δωρεές&nbsp; προς το αιτούν και το προσθέτως παρεμβάν, ήταν η οργανική σύνδεση της συλλογής – βιβλιοθήκης του με τα διαμερίσματα που στεγάζεται&nbsp; και η&nbsp; ανάδειξη αυτής, την οποία &nbsp;επιμελείται πλέον το προσθέτως παρεμβάν, στο οποίο κατά λογική αναγκαιότητα, πρέπει να περιέλθει και η κυριότητα των οριζοντίων ιδιοκτησιών. Η&nbsp; μεταβίβαση της περιουσίας, που θα επαχθεί στο προσθέτως παρεμβάν ως κεφάλαιο αυτοτελούς διαχείρισης, κατ`άρθρο 50 του Ν. 4182/2013 θα γίνει, με ανάλογη εφαρμογή του άρθρου 11 § 2 Ν. 4182/2013, &nbsp;με τη μεταγραφή της παρούσας κατ`άρθρο 1192 αριθ. 2 ΑΚ (βλ. &nbsp;EφΠατρ. 321/2017, ΕφΘεσ 1309/2014, ο.π.,. σχετ. Γνωμοδότηση Ανθής Πελλένη –Παπαγεωργίου Ελλ. Δνη 2001 σελ. 364 επ. με βάση το προγενέστερο δίκαιο). Κατ’ ακολουθία των ανωτέρω πρέπει να γίνει δεκτή η αίτηση και η πρόσθετη παρέμβαση ως ουσιαστικά&nbsp; βάσιμες, όπως ορίζεται &nbsp;στο διατακτικό.</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p>ΣΥΝΕΚΔΙΚΑΖΕΙ την αίτηση και την κύρια παρέμβαση.</p>
   <p>ΔΕΧΕΤΑΙ αυτές.</p>
   <p>ΒΕΒΑΙΩΝΕΙ ότι η&nbsp; βούληση του δωρητή &nbsp;. ……………, αναφορικά με τη μεταβίβαση κατά δωρεά με το με αρ. …/22-05-2008 συμβόλαιο του Συμβολαιογράφου Αθηνών …….., που μεταγράφηκε νόμιμα στα βιβλία μεταγραφών του Υποθηκοφυλακείου Αθηνών (τόμος …, α.α….) προς το αιτούν των αναφερόμενων στο σκεπτικό οριζοντίων ιδιοκτησιών&nbsp;&nbsp; δεν μπορεί να πραγματοποιηθεί</p>
   <p>ΑΠΟΦΑΙΝΕΤΑΙ ότι η&nbsp; επωφελέστερη και ασφαλέστερη αξιοποίηση των άνω οριζοντίων ιδιοκτησιών, ήτοι τριών&nbsp; (3) αυτοτελών, διαιρεμένων και ανεξάρτητων οριζοντίων ιδιοκτησιών (διαμερισμάτων) με τους αριθμούς οκτώ (8), εννιά (9) και δέκα (10) που βρίσκονται οι δυο πρώτες στον τρίτο (Γ) όροφο και η τρίτη στον τέταρτο (Δ) όροφο μιας πολυώροφης πολυκατοικίας που έχει ανεγερθεί σε οικόπεδο συνολικής επιφάνειας 325.12 τ.μ. που βρίσκεται στην Αθήνα και ειδικότερα στις οδούς ……………, επί της οποίας φέρει τον αριθμό .. και ……………,&nbsp; επί οικοπέδου ολικής επιφάνειας, κατά την τελευταία καταμέτρηση του, τριακοσίων είκοσι πέντε και 0,12 (325,12) τ.μ., όπως&nbsp; εμφαίνεται (το οικόπεδο) με τα κεφαλαία αλφαβητικά στοιχεία Α-Β-Γ-Δ-Α- στο από Ιανουαρίου 1989 σχέδιο του Αρχιτέκτονα Μηχανικού . . που προσαρτήθηκε στο υπ’ αρ. ../18.01.1989 συμβόλαιο του Συμβολαιογράφου Αθηνών ………. και συνορεύει σε πλευρά Α-Δ, προσώπου δεκαπέντε και 0,40 (15,40) μέτρων με την οδό ……………, σε πλευρά Α-Β προσώπου είκοσι ενός και 0,46 (21,46) μέτρων με την οδό ……………, σε πλευρά Β-Γ μήκους δεκατεσσάρων και 0,80 (14,80) μέτρων με πολυκατοικία αγνώστων και σε πλευρά Γ-Δ μήκους είκοσι ενός και 0,46 (21,46) μέτρων με πολυκατοικία αγνώστων και ειδικότερα :&nbsp; Ι) Το υπ’ αριθμό, οκτώ (8) διαμέρισμα του τρίτου (Γ) πάνω από το ισόγειο ορόφου, που&nbsp; αποτελείται από είσοδο, χωλλ, πέντε (5) κύρια δωμάτια με δύο εξώστες, δηλαδή σαλόνι, τραπεζαρία, γραφείο και δυο (2) κοιτώνες, ιματιοθήκη, λουτρό, αποχωρητήριο με ιματιοθήκη, διάδρομο, οφφίς, μαγειρείο, δωμάτιο υπηρεσίας και αποχωρητήριο που εμφαίνονται στο&nbsp; από 1.5.1937 σχεδιάγραμμα του Αρχιτέκτονα …………., που έχει προσαρτηθεί στη με αρ. …../29.7.1940 πράξη κανονισμού πολυκατοικίας του συμβολαιογράφου Αθηνών ……….. με τους αριθμούς 1,2,3,4,5,6,7,8,9,10,11,12 και 13. Το άνω διαμέρισμα&nbsp; έχει ιδιόκτητο όγκο μαζί με τους βοηθητικούς χώρους τετρακόσια εξήντα δύο (462) κυβικά μέτρα, αναλογία όγκου κοινοχρήστων χώρων εκατόν εβδομήντα δύο (172) κυβικά μέτρα, δηλαδή συνολικό όγκο εξακόσια τριάντα τέσσερα (634) κυβικά μέτρα, ποσοστό συνιδιοκτησίας εξ αδιαιρέτου στο οικόπεδο 9,50% και επιφάνεια εκατόν πενήντα έξι και 0,50 (156,50) τετραγωνικά μέτρα (τ.μ.), συμμετοχή στα δικαιώματα και τα βάρη επί των ακαλύπτων και των κοινόκτητων χώρων 8,73%, συμμετοχή στις δαπάνες ανελκυστήρα 10,15%, στις δαπάνες θέρμανσης 8,73% και ψήφους ενενήντα πέντε (95) στις χίλιες (1000). Στο πιο πάνω διαμέρισμα ανήκουν οι βοηθητικοί χώροι: α) η με αριθμό οκτώ (8) αποθήκη χωρητικότητας είκοσι ενός και 0,60 (21,60) κυβικών μέτρων και επιφανείας οκτώ (8) τετραγωνικών μέτρων και β) κατά το μισό (1/2) εξ αδιαιρέτου, του άλλου μισού ανήκοντος στο με αριθμό εννιά (9) διαμέρισμα του ίδιου ορόφου, το με λατινικό στοιχείο V πλυντήριο, χωρητικότητας είκοσι και 0,50 (20,50) κυβικών μέτρων και επιφανείας έξι και 0,50 (6,50) τετραγωνικών μέτρων, της χρήσεως του πλυντηρίου καθοριζόμενης από τον κανονισμό της πολυκατοικίας για μεν το υπ’ αρ. οκτώ (8) διαμέρισμα από την 1η μέχρι και την 15η ημέρα κάθε μήνας, για δε το υπ’ αρ. εννιά (9) διαμέρισμα από την 16η μέχρι και την τελευταία ημέρα κάθε μήνα. Επίσης σύμφωνα με τον ανωτέρω Κανονισμό της πολυκατοικίας, έχει δικαίωμα χρήσεως: α) του κοινόχρηστου τμήματος της ταράτσας με τα στοιχεία Α από την 5η μέχρι και την 9η ημέρα κάθε μήνα και β) ενός σιδερωτήριου επιφανείας έξι (6) τετραγωνικών μέτρων στην ταράτσα της πολυκατοικίας που εξυπηρετεί τα υπ’ αρ. οκτώ (8), εννιά (9), δέκα (10) και έντεκα (11) διαμερίσματα της πολυκατοικίας. ΙΙ)&nbsp; Το υπ’ αριθμόν εννιά (9) διαμέρισμα του τρίτου (Γ) πάνω από το ισόγειο 5 ορόφου αποτελείται από είσοδο, χωλλ, τέσσερα (4) κύρια δωμάτια, δηλαδή σαλόνι, τραπεζαρία και δύο (2) κοιτώνες, έναν εξώστη προς την οδό ……………, διάδρομο, οφφίς, λουτρό, μαγειρείο, δωμάτιο υπηρεσίας, που εμφαίνονται. στο ίδιο ως άνω&nbsp; από &nbsp;1.5.1937 σχεδιάγραμμα με τους αριθμούς 1,2,3,4,5,6,7,8,9,10 και 11. Το διαμέρισμα αυτό (9) έχει ιδιόκτητο όγκο διαμερίσματος μαζί με τους βοηθητικούς χώρους τριακόσια ογδόντα πέντε (385) κυβικά μέτρα, αναλογία όγκου κοινοχρήστων χώρων εκατόν σαράντα τρία (143) κυβικά μέτρα, δηλαδή συνολικό όγκο πεντακόσια είκοσι οκτώ (528) κυβικά μέτρα επιφάνεια, ποσοστό συνιδιοκτησίας εξ αδιαιρέτου στο οικόπεδο 7,50% και επιφάνεια εκατόν είκοσι πέντε και 0,50 (125,50) τ.μ.. Το διαμέρισμα έχει συμμετοχή στα δικαιώματα και τα βάρη επί των ακαλύπτων και των κοινόκτητων χώρων 7,29%. συμμετοχή στις δαπάνες ανελκυστήρα 8,45%, στις δαπάνες θέρμανσης 7,54% και ψήφους εβδομήντα τρεις (73) στις χίλιες (1000). Στο πιο πάνω διαμέρισμα ανήκουν οι βοηθητικοί χώροι: α) η με αριθμό εννιά (9) αποθήκη χωρητικότητας έντεκα και 0,90 (11,90) κυβικών μέτρων και επιφανείας τεσσάρων και 0,95 (4,95) τ.μ. και β) κατά το μισό (1/2) εξ αδιαιρέτου, του άλλου μισού ανήκοντος στο με αριθμό οκτώ (8) διαμέρισμα του ίδιου ορόφου, το με λατινικό στοιχείο V πλυντήριο, χωρητικότητας είκοσι και 0,50 (20,50) κυβικών μέτρων και επιφανείας έξι και 0,50 (6,50) τ.μ., της χρήσεως του πλυντηρίου καθοριζόμενης από τον κανονισμό της πολυκατοικίας για μεν το υπ’ αρ. οκτώ (8) διαμέρισμα από την 1η μέχρι και την 15<sup>η</sup> ημέρα κάθε μήνας, για δε το υπ’ αρ. εννιά (9) διαμέρισμα από την 16<sup>η</sup> μέχρι και την τελευταία ημέρα κάθε μήνα. Επίσης σύμφωνα με τον ανωτέρω Κανονισμό της πολυκατοικίας, το πιο πάνω διαμέρισμα με αριθμό εννιά (9) έχει δικαίωμα χρήσεως: α) του κοινόχρηστου τμήματος της ταράτσας με τα στοιχεία Α από την 10<sup>η</sup> μέχρι και την 14<sup>η</sup> ημέρα κάθε μήνα και β) ενός σιδερωτήριου επιφανείας έξι (6) τ.μ. στην ταράτσα της πολυκατοικίας που εξυπηρετεί τα υπ’ αρ. οκτώ (8), εννιά (9), δέκα (10) και έντεκα (11) διαμερίσματα της πολυκατοικίας. ΙΙΙ)&nbsp; Το υπ’ αριθμό δέκα (10) διαμέρισμα του τέταρτου (Δ) πάνω από το ισόγειο ορόφου, που έχει πρόσοψη προς τις οδούς …………… και …………… και αποτελείται από χωλλ, πέντε (5) κύρια δωμάτια, δηλαδή σαλόνι, τραπεζαρία, γραφείο και δύο (2) κοιτώνες με δυο εξώστες, ιματιοθήκη, λουτρό, αποχωρητήριο με ιματιοθήκη, διάδρομο, οφφίς, μαγειρείο, δωμάτιο υπηρεσίας και αποχωρητήριο που εμφαίνονται στο&nbsp; προαναφερόμενο από 1.5.1937 σχεδιάγραμμα με&nbsp; αριθμούς 1,2,3,4,5,6,7,8,9,10, 11 και 12. Το διαμέρισμα αυτό έχει ιδιόκτητο όγκο διαμερίσματος μαζί με τους βοηθητικούς χώρους τετρακόσια εβδομήντα ένα (471) κυβικά μέτρα, αναλογία όγκου κοινοχρήστων χώρων εκατόν εβδομήντα πέντε (175) κυβικά μέτρα, δηλαδή συνολικό όγκο εξακόσια σαράντα έξι (646) κυβικά μέτρα επιφάνεια, ποσοστό συνιδιοκτησίας εξ αδιαιρέτου στο οικόπεδο 10,50% και επιφάνεια εκατόν πενήντα πέντε και 0,30 (155,30) τ.μ Έχει συμμετοχή στα δικαιώματα και τα βάρη επί των ακαλύπτων και των κοινόκτητων χώρων 8,89%, συμμετοχή στις δαπάνες ανελκυστήρα 11,47%, στις δαπάνες θέρμανσης 8,72% και ψήφους ενενήντα τέσσερις (94) στις χίλιες (1000). Στο πιο πάνω διαμέρισμα ανήκουν οι βοηθητικοί χώροι: α) η με αριθμό δέκα (10) αποθήκη χωρητικότητας δεκατεσσάρων (14) κυβικών μέτρων και επιφανείας πέντε και 0,85 (5,85) τ.μ. και β) κατά το μισό (1/2) εξ αδιαιρέτου, του άλλου μισού ανήκοντος στο με αριθμό έντεκα (11) διαμέρισμα του ίδιου ορόφου, το με λατινικό στοιχείο VI πλυντήριο, χωρητικότητας δεκαεννιά (19) κυβικών μέτρων και επιφανείας επτά και 0,14 (7,14) τ.μ., της χρήσεως του πλυντηρίου καθοριζόμενης από τον κανονισμό της πολυκατοικίας για μεν το υπ’ αρ. δέκα (10) διαμέρισμα από την 1η μέχρι και την 15η ημέρα κάθε μήνας, για δε το υπ’ αρ. έντεκα (11) διαμέρισμα από την 16η μέχρι και την τελευταία ημέρα κάθε μήνα. Επίσης σύμφωνα με τον ανωτέρω Κανονισμό της πολυκατοικίας, το πιο πάνω διαμέρισμα με αριθμό δέκα (10) έχει δικαίωμα χρήσεως: α) του κοινόχρηστου τμήματος της ταράτσας με τα στοιχεία Α από την 15η μέχρι και την 19η ημέρα κάθε μήνα και β) ενός σιδερωτήριου επιφανείας έξι (6) τ.μ. στην ταράτσα της πολυκατοικίας που εξυπηρετεί τα υπ’ αρ. οκτώ (8), εννιά (9), δέκα (10) και έντεκα (11) διαμερίσματα της πολυκατοικίας, &nbsp;μπορεί να πραγματοποιηθεί, με την διάθεση και μεταβίβασή τους&nbsp; κατά πλήρη δικαίωμα κυριότητας, &nbsp;νομής και κατοχής στο προσθέτως παρεμβάν κοινωφελές Ίδρυμα με την επωνυμία «ΜΟΥΣΕΙΟ ……………». Η μεταβίβαση των πιο πάνω οριζοντίων ιδιοκτησιών θα συντελεσθεί αυτοδικαίως με τη μεταγραφή της παρούσας απόφασης.</p>
   <p>ΚΡΙΘΗΚΕ,&nbsp; αποφασίστηκε στον Πειραιά, στις&nbsp;&nbsp;&nbsp;&nbsp; 6 Ιουνίου&nbsp;&nbsp; 2019.</p>
   <p><strong>Η &nbsp;ΠΡΟΕΔΡΟΣ &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Η ΓΡΑΜΜΑΤΕΑΣ</strong></p>
   <p>&nbsp;</p>
   <p>&nbsp;</p>
   <p>&nbsp;</p>
   <p>&nbsp;</p>
   <p>ΔΗΜΟΣΙΕΥΘΗΚΕ &nbsp;σε έκτακτη δημόσια συνεδρίαση στο ακροατήριό του, στις 11 Ιουλίου 2019, με απόντες τους διαδίκους και τους πληρεξούσιους δικηγόρους τους.</p>
   <p><strong>Η &nbsp;ΠΡΟΕΔΡΟΣ &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Η ΓΡΑΜΜΑΤΕΑΣ</strong></p>
  </div><!-- .entry-content -->
 </article>
</div></div></div></body></html>