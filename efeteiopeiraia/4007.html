<html><body><h1>Αριθμός Απόφασης 233/2018</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=4007<br/><div class="content"><div class="content-inner">
 <article id="post-4007" class="entry entry-single post-4007 post type-post status-publish format-standard hentry category-24 category-18">
  <h1 class="entry-title entry--item h2">Αριθμός Απόφασης 233/2018</h1>
  <div class="entry-content entry--item">
   <div class="printomatic pom-small-black " id="id3005" data-print_target="article"></div>
   <p style="text-align: center;"><strong>Αριθμός 233/2018</strong></p>
   <p style="text-align: center;"><strong>ΤΟ </strong><strong>MONOME</strong><strong>ΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p>&nbsp;Αποτελούμενο από τη Δικαστή&nbsp; Παρασκευή Μπερσή, Εφέτη, η οποία ορίσθηκε από τον Πρόεδρο του Τριμελούς Συμβουλίου Διευθύνσεως του Εφετείου Πειραιώς, και από τη Γραμματέα&nbsp; Γεωργία Λογοθέτη.</p>
   <p style="text-align: center;"><strong>ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center;"><strong>ΚΑΙ ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <p>Από την υπ΄αριθ……./8.3.2017 έκθεση επίδοσης της Δικαστικής Επιμελήτριας&nbsp; Πατρών&nbsp; ………., αποδεικνύεται ότι επιδόθηκε στην 4<sup>η</sup> των καθ΄ων πιστοποιητικό περί αναβολών της υπό κρίση αίτησης, με βεβαίωση περί αναβολής της υπόθεσης από την αρχική δικάσιμο γι΄αυτήν που αναφέρεται στην αρχή της παρούσας και κλήση προς συζήτηση. Η τελευταία όμως δεν εμφανίστηκε στη σημερινή συνεδρίαση κατά την οποία η υπόθεση εκφωνήθηκε από τη σειρά του οικείου πινακίου και συνεπώς πρέπει να δικαστεί ερήμην, δεδομένου ότι από την ως άνω κοινοποίηση έως τη σημερινή δικάσιμο μεσολάβησε χρονικό διάστημα μεγαλύτερο από το ορισθέν κατά την κατάθεση της αίτησης. Επίσης, από τις υπ΄αριθ. …../26.7.2016 και …../9.3.2017 εκθέσεις επίδοσης του Δικαστικού Επιμελητή Πειραιά ………., αποδεικνύεται ότι ακριβές επικυρωμένο αντίγραφο της υπό κρίση αίτηση με πράξη ορισμού δικασίμου και κλήση προς συζήτηση για την αρχική δικάσιμο, καθώς και πιστοποιητικό περί αναβολών της υπό κρίση υπόθεσης με κλήση προς συζήτηση για τη δικάσιμο που αναφέρεται στην αρχή της παρούσας, αντίστοιχα, επιδόθηκε νομότυπα και εμπρόθεσμα στον 38<sup>ο</sup> των καθ΄ων. Ο τελευταίος όμως δεν εμφανίστηκε στη σημερινή συνεδρίαση κατά την οποία η υπόθεση εκφωνήθηκε από τη σειρά του οικείου πινακίου και συνεπώς πρέπει να δικαστεί ερήμην. Η διαδικασία όμως θα προχωρήσει σαν να ήταν οι ανωτέρω απόντες διάδικοι παρόντες, (18 παρ. 1β, 19 παρ. 7δ ν. 2882/2001).</p>
   <p>Στην προκειμένη περίπτωση, με την από 21.6.2016, (υπ΄αριθ. κατάθ. ……/2016), αίτησή τους, οι αιτούντες, αφού : <strong>Α.</strong> παραιτήθηκαν από το δικόγραφο της υπό κρίση αίτησης ως προς α) τους 15<sup>ο</sup> έως και 26<sup>η</sup> των καθ΄ων, ήτοι των ………… ως συνιδιοκτητών της υπό στοιχ. 13 ιδιοκτησίας, β) του 27<sup>ου</sup> των καθ΄ων, ………., ως κυρίου της υπό στοιχ. 14 ιδιοκτησίας, (σημειωτέον ότι ο εν λόγω διάδικος αναφέρεται, προφανώς εκ παραδρομής, και ως 23<sup>ος </sup>)&nbsp;&nbsp; και γ)&nbsp; την 37<sup>η</sup> των καθ΄ων, ………., ως κυρίας της υπό στοιχ. 21 ιδιοκτησίας, με αντίστοιχη δήλωση του πληρεξουσίου δικηγόρου τους που καταχωρήθηκε στα&nbsp; πρακτικά και επαναλαμβάνεται στις προτάσεις τους, ως προς τους ανωτέρω των καθ΄ων,&nbsp; και <strong>Β.</strong> περιόρισαν ο αίτημα της ένδικης αίτησης, ως προς τον καθορισμό προσωρινής τιμής μονάδας αποζημίωσης και αναγνώρισής τους ως συνδικαιούχους της αποζημίωσης καθ΄ό μέρος αφορά την υποχρέωση του 13<sup>ου</sup> των καθ΄ων, Δήμου Σαλαμίνας, α) ως προς την υποχρέωσή του προς αποζημίωση των αιτούντων α) για την υπό στοιχ. ……… εδαφική έκταση επιφανείας 934,14 τμ, και μέχρι την εξάντληση των υποχρεώσεων της ιδιοκτησίας τους με βάση τις διατάξεις του ν. 625/68 όπως ισχύει σήμερα, δηλαδή για 840,12 τμ και β) για το υπόλοιπο τμήμα της υπό στοιχ. ………. εδαφικής έκτασης επιφανείας 941,34 τμ, δηλαδή για 94,01 τμ για τις οποίες, σύμφωνα με τα οριζόμενα στις παραγράφους 5β και 5<sup>α</sup> της υπ΄αριθ. …./2015 πράξης εφαρμογής, όπως διορθώθηκε και ισχύει, υπόχρεοι είναι οι συνιδιοκτήτες της υπ΄ αριθμόν 13 ιδιοκτησίας, (για τους οποίους οι αιτούντες παραιτήθηκαν ως ανωτέρω), ζητούν όπως α) καθορισθεί προσωρινή τιμή μονάδας αποζημίωσης των αναφερομένων και περιγραφομένων λεπτομερώς στην αίτηση ακινήτων, κειμένων παρά περιφερειακής οδού και αρχαιολογικού κοινοχρήστου χώρου&nbsp; στα Ο.Τ. ………… του Δήμου Σαλαμίνας των οποίων είναι συγκύριοι, τα οποία απαλλοτριώνονται λόγω ρυμοτομίας και προσκύρωσης ακινήτων, δυνάμει της υπ΄αριθ. …/2013 πράξης προσκύρωσης, τακτοποίησης και αναλογισμού ιδιοκτησιών και της υπ΄αριθ. …/2015 πράξης αναλογισμού αποζημίωσης λόγω ρυμοτομίας ιδιοκτησιών, η οποία αποτελεί ανασύνταξη της ως άνω υπ΄αριθ. …./2013 πράξης, οι οποίες έχουν νομίμως κυρωθεί, στο ποσό των 200 € ανά τετραγωνικό μέτρο και δη τόσο για τις εδαφικές εκτάσεις επί των οποίων ως συγκύριοι είναι και συνδικαιούχοι αποζημίωσης, όσο και εκείνες, για τις οποίες είναι συνυπόχρεοι αποζημίωσης και β) αναγνωρισθούν δικαιούχοι της καθορισθησομένης προσωρινά ή οριστικά αποζημίωσης και δη κατά ποσοστό ½ εξ αδιαιρέτου έκαστος, όσο αφορά στα αναφερόμενα&nbsp; και περιγραφόμενα λεπτομερώς στην κρινόμενη αίτηση, εδαφικά τμήματα, ως προς τα οποία υπόχρεοι είναι οι καθ΄ων, όπως οι ιδιοκτησίες τους, τα εμπράγματα δικαιώματα επ΄αυτών και τα ποσοστά συνιδιοκτησίας τους περιγράφονται λεπτομερώς στην κρινόμενη αίτηση. Τέλος, ζητούν να καταδικαστούν οι καθ΄ων τη δικαστική τους δαπάνη.</p>
   <p>Με το παραπάνω περιεχόμενο, η ένδικη αίτηση, η οποία είναι ορισμένη παρά τ΄αντίθετα υποστηριζόμενα από τους 1<sup>ο</sup> έως 3<sup>ο</sup> και 5<sup>ο</sup> έως και 11<sup>ο</sup> των καθ΄ων, διότι α) περιέχονται όλα τα στοιχεία για το ορισμένο αυτής (216 ΚΠολΔ), β) δεν δημιουργείται σύγχυση ως προς την ιδιοκτησία της 5<sup>ης</sup> των καθ΄ων, η οποία αναφέρεται ορθά με τον αριθμό 5 στο διάγραμμα που συνοδεύει την υπ΄αριθ. …/2013 ως άνω Πράξη και ορθώς αναφέρεται στην κρινόμενη αίτηση κατά της καθ΄ης, η οποία εγκαθιστά την άμυνά της και προβάλλει ανταίτηση και ισχυρισμούς και γ) δεν δημιουργείται σύγχυση, ή αμφιβολία ως προς την ταυτότητα των ακινήτων, τόσο των καθ΄ων, όσο και του υπ΄αριθ. …. οικοδομικού τετραγώνου, αρμοδίως εισάγεται προς συζήτηση ενώπιον του Δικαστηρίου αυτού, στην περιφέρεια του οποίου βρίσκονται οι ανωτέρω&nbsp; εκτάσεις, κατά την ειδική διαδικασία των απαλλοτριώσεων, σύμφωνα με τα άρθρα&nbsp; 18, 19 παρ. 1 και 5 έως 10 ν.2882/2001.Ειδικότερα, ως προς το πρώτο αίτημα του καθορισμού προσωρινής τιμής μονάδας αποζημίωσης, είναι παραδεκτή, καθώς έχει τηρηθεί η προβλεπόμενη από τα άρθρα 15 και 17 παρ. 3 ν. 2882/2001&nbsp; προδικασία. Ειδικότερα προσκομίζονται : 1) η υπ΄αριθ. …./2013 Πράξη προσκυρώσεως, τακτοποίησης και αναλογισμού ιδιοκτησιών κειμένων παρά περιφερειακής οδού και αρχαιολογικού κοινοχρήστου χώρου στα Ο.Τ. ………. του Δήμου Σαλαμίνας, 2) η υπ΄αριθ. 24952/2014 απόφαση του Τμήματος Πολεοδομικών Θεμάτων της Διεύθυνσης Χωρικού Σχεδιασμού της Γενικής Διεύθυνσης Ποιότητας Ζωής της Περιφέρειας Αττικής, με την οποία κυρώθηκε μερικώς η υπ΄αριθ. …/2013 πράξη, (πλην των παραγράφων 1, 2, 3, 13<sup>α</sup>, 13ι, 13αα και 13αβ), 3) το πιστοποιητικό καταχώρησης αυτής στο Κτηματολογικό Γραφείο Σαλαμίνας, 4) τα από 13.3.2013 τοπογραφικά διαγράμματα των τεχνικών υπηρεσιών του Δήμου Σαλαμίνας που συνοδεύουν την υπ΄αριθ. …/2013 ως άνω πράξη, 5) η υπ΄αριθ. …./2015 Πράξη αναλογισμού και αποζημίωσης, η οποία αποτελεί ανασύνταξη της υπ΄αριθ. …./2013 ως άνω Πράξης, 6) η υπ΄αριθ. 134863/18.11.2015 απόφαση του Τμήματος Πολεοδομικών Θεμάτων της Διεύθυνσης Χωρικού Σχεδιασμού της Γενικής Διεύθυνσης Ποιότητας Ζωής της Περιφέρειας Αττικής, με την οποία κυρώθηκε μερικά διορθωμένη η ως άνω υπ΄αριθ. …./2015 Πράξη, 7) το πιστοποιητικό καταχώρησης αυτής στο Κτηματολογικό Γραφείο Σαλαμίνας με αριθμό ……/3.8.2016, 8) η υπ΄αριθ. πρωτ. ……….17.5.2016 βεβαίωση διοικητικής τελεσιδικίας της Γενικής Διεύθυνσης Ποιότητας Ζωής της Περιφέρεις Αττικής, 9) το τοπογραφικό διάγραμμα των τεχνικών υπηρεσιών του Δήμου Σαλαμίνας το οποίο συνοδεύει την υπ΄αριθ. …./2015 ως άνω Πράξη και 10) ο πίνακας φερομένων ιδιοκτητών των αποζημιούμενων ιδιοκτησιών, ενσωματωμένος στο ως άνω διάγραμμα. Είναι δε νόμιμη ως προς το ίδιο αίτημα, στηριζόμενη στις διατάξεις των άρθρων 17 του Συντάγματος, 13 έως 19 του Κ.Α.Α.Α. – ν. 2881/2002 και 12 ν. 1337/1983. Στο σημείο αυτό πρέπει να σημειωθεί ότι οι ισχυρισμοί των 28<sup>ου</sup>, 29<sup>ης</sup>, 30<sup>ου</sup>, 31<sup>ου</sup> και 32<sup>ης</sup> των καθ΄ων, ότι η κρινόμενη αίτηση είναι απαράδεκτη διότι α) δεν προσκομίζεται η έκθεση του άρθρου 15 παρ. 6 του ν. 2882/2001, β) δεν προσκομίζονται τα απαιτούμενα πιστοποιητικά του Υποθηκοφυλακείου και Κτηματολογικού Γραφείου και γ) διότι δεν έχει κοινοποιηθεί στη Διεύθυνση Δημόσιας Περιουσίας και τη δασική υπηρεσία, πρέπει να απορριφθούν ως ουσιαστικά αβάσιμοι. Περαιτέρω, το δεύτερο αίτημα περί αναγνώρισης των αιτούντων ως δικαιούχων της αποζημίωσης, παραδεκτά σωρεύεται στο ίδιο δικόγραφο με το πρώτο ως άνω αίτημα, σύμφωνα με τη διάταξη του άρθρου 26 παρ. 3 του ν. 2882/2001, για δε το παραδεκτό του προσκομίζεται η υπ΄αριθ. πρωτ. 7706/1.3.2017 βεβαίωση της Περιφερειακής Διεύθυνσης Δημόσιας Περιουσίας Αττικής και η υπ΄αριθ. 13111/574/16.2.2017 βεβαίωση του Δασαρχείου Πειραιώς. Είναι δε η αίτηση νόμιμη και ως προς το δεύτερο αίτημα, στηριζόμενη στις διατάξεις του άρθρου 26 σε συνδυασμό με αυτές των άρθρων 18 και 19 του Κ.Α.Α.Α. Περαιτέρω, εκ μέρους του&nbsp; 13<sup>ου</sup> των καθ΄ων, Δήμου Σαλαμίνας, προσκομίζονται οι υπ΄αριθ. πρωτ. 21/7.3.2017 και 31/11.4.2017 αποφάσεις περί διορισμού των παραστάντων πληρεξουσίων Δικηγόρων του, σύμφωνα με τις διατάξεις των&nbsp; άρθρων 58 ν. 3852/2010 και 96 ΚΠολΔ.</p>
   <p>Στην παρούσα δίκη, δια δηλώσεων στα πρακτικά εκ μέρους των πληρεξουσίων δικηγόρων τους πριν από την έναρξη της δίκης&nbsp; και αναφορά στα κατατεθέντα υπομνήματά τους, ασκούν ανταιτήσεις οι εξής των καθ΄ών :&nbsp; α) Οι 1<sup>ος</sup>, 2<sup>ος</sup>, 3<sup>ος</sup>, 5<sup>η</sup>, 6<sup>ος</sup>, 7<sup>ος</sup>, 8<sup>ος</sup>, 9<sup>ος</sup>, 10<sup>ος</sup> και 11<sup>ος</sup> των καθ΄ών, β) Οι 12<sup>ος</sup>, 14<sup>η</sup>, 35<sup>ος</sup>, 36<sup>ος</sup>, 34<sup>η</sup> και 33<sup>η</sup> των καθ΄ων, γ) το 13<sup>ο</sup> των καθ΄ων (Δήμος Σαλαμίνας, εκ μέρους του οποίου προσκομίστηκαν και οι υπ΄αριθ. 21/7.3.2017 και 31/11.4.2017 αποφάσεις περί εξουσιοδότησης προς τους παρασταθέντες και με πάγια αντιμισθία απασχολούμενους Δικηγόρους για τη διεξαγωγή της δίκης, βάσει του άρθρου 58 ν. 3852/2010), και δ) οι 28<sup>ος</sup>, 29<sup>η</sup>, 30<sup>ος</sup>, 31<sup>ος</sup> και 32<sup>η</sup> των καθ΄ων, ισχυριζόμενοι τα εν αυταίς και αιτούμενοι τον καθορισμό αποζημίωσης στο ποσό των 30 € / τ.μ. οι ανταιτούντες της υπό στοιχ. α ανταίτησης και στο ποσό των 40 €/τ.μ. οι λοιποί ανταιτούντες. Οι ανωτέρω ανταιτήσεις ασκούνται παραδεκτά, (19 παρ. 5 Κ.Α.Α.Α. – ν. 2882/2001) και είναι νόμιμες, στηριζόμενες στις προαναφερθείσες σε σχέση με την αίτηση διατάξεις.</p>
   <p>Οι ανωτέρω αίτηση και ανταιτήσεις, πρέπει να συνεκδικασθούν, διότι είναι συναφείς μεταξύ τους&nbsp; και έτσι διευκολύνεται κι επιταχύνεται η διεξαγωγή της δίκης κι επέρχεται μείωση των εξόδων, (246 ΚΠολΔ).</p>
   <p>Από την εκτίμηση των καταθέσεων των μαρτύρων απόδειξης και ανταπόδειξης που περιέχονται στα ταυτάριθμα με την παρούσα πρακτικά δημόσιας συνεδρίασης και όλα ανεξαιρέτως τα έγγραφα που οι διάδικοι νόμιμα προσκομίζουν και επικαλούνται, μεταξύ των οποίων και οι προσκομιζόμενες από τους διαδίκους φωτογραφίες των οποίων η γνησιότητα δεν αμφισβητήθηκε, (339, 444 παρ. 1γ και 445 ΚΠολΔ) και η από&nbsp;&nbsp; Μαρτίου 2017&nbsp; «Τεχνική Εκθεση – Πργματογνωμοσύνη»&nbsp; του Πολιτικού Μηχανικού ……….. που προσκομίζουν οι αιτούντες, έστω και μη ειδικώς μνημονευόμενα, αποδεικνύονται τα ακόλουθα πραγματικά περιστατικά : Επί της υπ΄αριθ. πρωτ. …/18.5.2012 αίτησης των ήδη αιτούντων, …….., συγκυρίων κατά ποσοστό ½ εξ αδιαιρέτου δύο ακινήτων που βρίσκονται στη θέση «. ……..» ή «……..» της Κτηματικής Περιφέρειας της τέως Κοινότητας Αιαντείου Σαλαμίνας και ήδη του Δήμου Σαλαμίνας, με ΚΑΕΚ …….., εκτάσεως 6.419,93 τμ και …….. εκτάσεως 544 τμ, που αφορούσε τη σύνταξη της αναγκαίας πράξης τακτοποίησης κι αναλογισμού αποζημίωσης λόγω ρυμοτομίας ιδιοκτησιών κειμένων παρά περιφερειακής οδού και αρχαιολογικού κοινοχρήστου χώρου&nbsp; στα Ο.Τ. ……….. του Δ. Σαλαμίνας, εντός των οποίων κείνται τα ανωτέρω ακίνητα των αιτούντων, εξεδόθη η υπ΄ αριθ. 1/2013 πράξη προσκύρωσης, τακτοποίησης και αναλογισμού ιδιοκτησιών και τα αντίστοιχα, συνοδεύοντα αυτήν, κτηματολογικό διάγραμμα και κτηματολογικός πίνακας. Κατόπιν, δυνάμει της υπ΄αριθ. 24952/2014 απόφασης του Τμήματος Πολεοδομικών Θεμάτων της Διεύθυνσης Χωρικού Σχεδιασμού της Γενικής Διεύθυνσης Ποιότητας Ζωής της Περιφέρειας Αττικής, η ανωτέρω υπ΄αριθ. 1/2013 πράξη κυρώθηκε μερικώς, ενώ ακυρώθηκαν οι παράγραφοι αυτής,&nbsp; υπ΄αριθ.&nbsp;&nbsp; 1, 2, 3, 13.α, 13.ι, 13<sup>α</sup>.α και 13<sup>α</sup>.β, οι οποίες ακυρώθηκαν προκειμένου να ανασυνταχτούν. Η ανωτέρω απόφαση κατέστη τελεσίδικη και καταχωρήθηκε νόμιμα στο τηρούμενο κτηματολογικό φύλλο του Κτηματολογικού Γραφείου Σαλαμίνας. Ετσι, στη συνέχεια οι αιτούντες υπέβαλαν την υπ΄αριθ. πρωτ. …./11.5.2015 νέα αίτηση προκειμένου να συνταχτεί αναγκαία πράξη αναλογισμού αποζημίωσης λόγω ρυμοτομίας των προαναφερθεισών ιδιοκτησιών των ευρισκομένων στα Ο.Τ. … και …. του Δήμου Σαλαμίνας. Επ΄αυτής εξεδόθη η υπ΄αριθ. 2/2015 Πράξη αναλογισμού αποζημίωσης λόγω ρυμοτομίας, η οποία αποτελεί ανασύνταξη της υπ΄αριθ. 1/2013 ως άνω Πράξης. Η υπ΄αριθ. 2/2015 Πράξη κυρώθηκε μερικά διορθωμένη με την υπ΄αριθ.134863/2015 απόφαση του Τμήματος Πολεοδομικών Θεμάτων της Διεύθυνσης Χωρικού Σχεδιασμού της Γενικής Διεύθυνσης Ποιότητας Ζωής της Περιφέρειας Αττικής, πλην των παραγράφων 1.β, 1.γ, 5.α, και 5<sup>α</sup>.β, οι οποίες ακυρώθηκαν. Επίσης οι παράγραφοι 5.β και 5<sup>α</sup>.β κυρώθηκαν διορθωμένες. Η ανωτέρω απόφαση κατέστη τελεσίδικη, (βλ. 83328 + 70975/17.5.2016 βεβαίωση διοικητικής τελεσιδικίας της ανωτέρω Διεύθυνσης) και καταχωρήθηκε στα τηρούμενα φύλλα του Κτηματολογικού Γραφείου Σαλαμίνας, (βλ. υπ΄αριθ. πρωτ. …../3.8.2016 πιστοποιητικό καταχώρισης εγγραπτέας πράξης του Κτηματολογικού Γραφείου Σαλαμίνας).</p>
   <p>Περαιτέρω, σύμφωνα με την υπ΄αριθ. 1/2013 Πράξη, κατ΄ορθή εκτίμηση της αίτησης,&nbsp; Α. ως προς την υπό στοιχ. (11) ιδιοκτησία των αιτούντων<u>&nbsp; </u>: <strong>1) Η ιδιοκτησία με αριθμό (4), της 4<sup>ης</sup> των καθ΄ων, ……….. </strong>πρέπει ν΄αποζημιώσει την ιδιοκτησία (11) των αιτούντων, <strong>α)</strong> λόγω προσκύρωσης για την έκταση με στοιχεία (314- 30- 42- 314), εμβαδού 0,26τ.μ. και <strong>β)</strong> λόγω ρυμοτομίας για την έκταση με στοιχεία (25- 26- 28- 29- 42- 314- 25), εμβαδού 75,70 τ.μ. <strong>2) Η ιδιοκτησία (05) της 5<sup>ης</sup> των καθ΄ων ………….,</strong> πρέπει ν΄αποζημιώσει την ιδιοκτησία (11) των αιτούντων <strong>α)</strong> λόγω προσκύρωσης για την έκταση με στοιχεία (30- 31- 32- 33- 34- 42- 30), εμβαδού 3,85 τ.μ. και <strong>β)</strong> λόγω ρυμοτομίας για την έκταση με στοιχεία (32- 37- 36- 35- 29- 42- 34- 33- 32), εμβαδού 127,53 τ.μ. <strong>3) Η ιδιοκτησία (06) του 6<sup>ου</sup> των καθ΄ων …………, </strong>πρέπει ν΄αποζημιώσει την ιδιοκτησία (11) των αιτούντων, <strong>α</strong>) λόγω προσκύρωσης για την έκταση με στοιχεία (31- 32- 41- 40- 43- 31), εμβαδού 4,98 τ.μ. και <strong>β)</strong> λόγω ρυμοτομίας για την έκταση με στοιχεία (32- 37- 38- 39- 40- 41- 32), εμβαδού 59,08 τ.μ. <strong>4) Η ιδιοκτησία (07) των 7<sup>ου</sup> και 8<sup>ου</sup> των καθ΄ων, ……… (ψιλού κυρίου) και ……….., (επικαρπωτή), </strong>πρέπει ν΄αποζημιώσει την ιδιοκτησία (11) των αιτούντων, <strong>α</strong>) λόγω προσκύρωσης για την έκταση με στοιχεία (40- 43- 44- 45- 46- 47- 40), εμβαδού 3,97 τ.μ. και <strong>β)</strong> λόγω ρυμοτομίας για την έκταση με στοιχεία ( 39- 40- 47- 46- 48- 68- 39), εμβαδού 54,09 τ.μ. <strong>5) Για την&nbsp; ιδιοκτησία (08)&nbsp; των ……………., 9<sup>ου</sup>, 10<sup>ου</sup> και 11<sup>ου</sup> των καθ΄ων, ως εξ αδιαθέτου κληρονόμων της αποβιωσάσης στις 28.3.2013, ………….., και δη κατά ποσοστό ¼, 3/8 και 3/8 εξ αδιαιρέτου, αντίστοιχα,&nbsp; </strong>η κρινόμενη αίτηση πρέπει ν΄απορριφθεί ως προς τους 9<sup>ο</sup> και 10<sup>ο</sup>, ως ουσιαστικά αβάσιμη, καθόσον οι ανωτέρω προέβησαν σε αποποίηση της κληρονομίας της ως άνω αποβιωσάσης, (βλ. προσκομιζόμενα υπ΄αριθ. ………./29.3.2013 ληξιαρχική πράξη θανάτου του Ληξιάρχου Μυτιλήνης,&nbsp; υπ΄αριθ. πρωτ. …../16.4.2013 πιστοποιητικό πλησιεστέρων συγγενών του Δ. Πειραιά, υπ΄αριθ. …./2013 πιστοποιητικό περί μη δημοσίευσης διαθήκης του Ειρηνοδικείου Πειραιά και υπ΄αριθ. …../4.7.2013 και …../19.7.2013 δηλώσεις αποποίησης κληρονομίας των 9<sup>ου</sup> των καθ΄ων, ….. ……….. και 10<sup>ου</sup> των καθ΄ων, ………), δηλαδή, είχαν προσδοκία ωφέλειας κατά το χρόνο σύνταξης της υπ΄αριθ. 1/2013 ως άνω Πράξης, όχι όμως και κατά το χρόνο δικαστικού προσδιορισμού της αποζημίωσης, η δε προσδοκία ωφέλειας δεν επιδρά στην αξία του ακινήτου, (ΑΠ 1095/2013). Περαιτέρω, η ανωτέρω ιδιοκτησία (08) του 11<sup>ου</sup> των καθ΄ων, πρέπει ν΄αποζημιώσει, την ιδιοκτησία (11) των αιτούντων, α) λόγω προσκύρωσης&nbsp; για την έκταση με στοιχεία (45- 46- 56- 55- 54- 53- 59- 58- 57- 45), εμβαδού 2,62 τ.μ., βi) λόγω ρυμοτομίας για την έκταση με στοιχεία (46- 48- 49- 50- 51- 52- 53- 54- 55- 56- 46), εμβαδού 76,18 τ.μ. και βii) για το ένα τρίτο της έκτασης με στοιχεία (50 – 51- 74- 50), συνολικού εμβαδού 12,15 τ.μ., δηλαδή για 4,05 τ.μ <strong>6) Η ιδιοκτησία με αριθμό (10), του 12<sup>ου</sup> των καθ΄ων, …………</strong>, πρέπει ν΄αποζημιώσει την ιδιοκτησία (11) των αιτούντων, <strong>α)</strong> λόγω προσκύρωσης για την έκταση με στοιχεία (304- 306- 307- 315- 304), εμβαδού 97,82 τ.μ., <strong>7) Η ιδιοκτησία με αριθμό (11) των αιτούντων</strong>, πρέπει ν΄αποζημιώσει λόγω προσκύρωσης α) <strong>την ιδιοκτησία 27 του 38<sup>ου</sup> των καθ΄ων, ………,</strong> για την έκταση με στοιχεία (89- 297- 298- 299- 89), εμβαδού 10,15 τ.μ., β) <strong>την ιδιοκτησία (12) της 14<sup>ης</sup> των καθ΄ων, ………,</strong> για την έκταση με στοιχεία (298- 299- 300- 301- 302- 303- 298), εμβαδού 71,24 τ.μ. και γ) <strong>την ιδιοκτησία (10), του 12<sup>ου</sup> των καθ΄ων, ………., </strong>για την έκταση με στοιχεία (301- 302- 305- 304- 301), εμβαδού 17,03 τ.μ. <strong>8)</strong> Λόγω εξάντλησης των υποχρεώσεων της ιδιοκτησίας (11) των καθ΄ων, καθίσταται υπόχρεος για λογαριασμό της (αν 625/1968), <strong>ο Δήμος Σαλαμίνας, 13<sup>ος</sup> των καθ΄ων</strong> και πρέπει ν΄αποζημιώσει την ανωτέρω ιδιοκτησία <strong>α)</strong> για το υπόλοιπο τμήμα του μισού της έκτασης με στοιχεία (83- 86- 87- 91- 92- 93- 96- 83), συνολικού&nbsp; εμβαδού 124,20 τ.μ., δηλαδή για εμβαδόν 54,34 τ.μ., <strong>β)</strong> για το μισό της έκτασης με στοιχεία (87- 91- 92- 115- 87), συνολικού εμβαδού 121,40 τ.μ., δηλαδή για 60,70 τ.μ., <strong>γ)</strong> για το μισό της έκτασης με στοιχεία (92- 93- 94- 95- 92), εμβαδού 24,10 τ.μ., δηλαδή για 12,05 τ.μ. <strong>δ) </strong>για το μισό της έκτασης με στοιχεία (92- 95- 114- 115- 92), συνολικού εμβαδού 16,98 τ.μ., δηλαδή για 8,49 τ.μ., ε) για την έκταση με στοιχεία (82- 90- 295- 88- 87- 115- 114- 82), εμβαδού 235,33 τ.μ. Επίσης, για τον ίδιο λόγο και <strong>για λογαριασμό της ιδιοκτησίας (14) του 27<sup>ου</sup> των καθ΄ων, ………</strong> , ο Δήμος Σαλαμίνας πρέπει ν΄αποζημιώσει την ιδιοκτησία (11) των αιτούντων, <strong>α)</strong> για το υπόλοιπο τμήμα της έκτασης με στοιχεία (93- 94- 95- 111- 110- 109- 108- 107- 98- 93), συνολικού εμβαδού 66,73 τ.μ., δηλαδή για 60,21 τ.μ. και <strong>β) </strong>για την έκταση με στοιχεία (95- 111- 112- 113- 114- 95), εμβαδού 127,90 τ.μ. <strong>9)</strong> <strong>Λόγω εξάντλησης των υποχρεώσεων της ιδιοκτησίας με αριθμό (18), </strong>(αν 625/1968), ο 13<sup>ος</sup> των καθ΄ων, Δήμος Σαλαμίνας, πρέπει ν΄αποζημιώσει την ιδιοκτησία (11) των αιτούντων,&nbsp; <strong>α)</strong> για την έκταση με στοιχεία (194- 195- 196- 197- 209- 220-194), εμβαδού 42,11 τ.μ. <strong>β)</strong> για το μισό της έκτασης με στοιχεία (197- 198- 199- 200- 201- 202- 203- 204- 205- 207- 208- 209- 197), εμβαδού 24,40 τ.μ., <strong>γ)</strong> για την έκταση με στοιχεία (134- 193- 192- 191- 194- 220- 209- 210-134), εμβαδού 420,99 τ.μ. <strong>δ)</strong> για το μισό της έκτασης με στοιχεία (207- 208- 209- 210- 207), συνολικού εμβαδού 57,50 τ.μ., δηλαδή για 28,75 τ.μ. <strong>10)</strong> <strong>Η ιδιοκτησία με αριθμό (20), των 33ης, 34<sup>ης</sup>, 35<sup>ου</sup> και 36<sup>ου</sup> των καθ΄ων, …………, συγκυρίων κατά ποσοστό 17,30 %, 32,70%, 17,30% και 32,70% εξ αδιαιρέτου, αντίστοιχα,</strong> πρέπει ν΄αποζημιώσει λόγω ρυμοτομίας <strong>α)</strong> την ιδιοκτησία (11) των αιτούντων, για το μισό της έκτασης με στοιχεία (197- 198- 199- 200- 201- 202- 203- 204- 205- 207- 208- 209- 197), συνολικού εμβαδού 48,80 τ.μ., δηλαδή για 24,40 τ.μ., <strong>β) </strong>για την έκταση με στοιχεία (205- 206- 219- 207- 205), εμβαδού 1,35 τ.μ., <strong>γ)</strong> για το μισό της έκτασης με στοιχεία (207- 208- 209- 210- 207), συνολικού εμβαδού 57,50 τ.μ., δηλαδή για 28,75 τ.μ., <strong>δ)</strong> για την έκταση με στοιχεία (213- 214- 215- 216- 217- 218- 219- 213), εμβαδού 37,87 τ.μ<strong>., ε)</strong> για την έκταση με στοιχεία (207- 210- 211- 212- 213- 219- 207), εμβαδού 221,02 τ.μ., <strong>11)</strong> Ο <strong>13<sup>ος</sup> των καθ΄ων,&nbsp; Δήμος …., </strong>πρέπει ν΄αποζημιώσει λόγω ρυμοτομίας την ιδιοκτησία (11) των αιτούντων για την υπό στοιχ. (70- 82- 114- 113- 131- 132- 133- 134- 210- 211- 223- 231- 232- 233- 234- 235- 236- 237- 238- 70) έκταση, εμβαδού 2.349,05 τ.μ., <strong>12)</strong> <strong>Λόγω εξάντλησης των υποχρεώσεων της ιδιοκτησίας με αριθμό (12), της 14<sup>ης</sup> των καθ΄ων, ……….., </strong>(αν 625/1968), ο 13<sup>ος</sup> των καθ΄ων, Δήμος Σαλαμίνας, πρέπει ν΄αποζημιώσει την ιδιοκτησία (11) των αιτούντων λόγω ρυμοτομίας, για την έκταση με στοιχεία (70- 71- 90- 82- 70), εμβαδού 7,10 τ.μ., <strong>13)</strong> Λόγω ρυμοτομίας, <strong>ο 13<sup>ος</sup> των καθ΄ων, Δήμος …..</strong>, πρέπει ν΄αποζημιώσει την ιδιοκτησία (11) των αιτούντων, <strong>α)</strong> για την έκταση με στοιχεία (93- 96- 99- 98- 38), εμβαδού 100,20 τ.μ., <strong>β</strong>) για το μισό της έκτασης με στοιχεία (83- 86- 87- 91- 92- 93- 96- 83), συνολικού εμβαδού 124,20 τ.μ., δηλαδή για 62,10 τ.μ<strong>. γ)</strong> για το μισό της έκτασης με στοιχεία (87- 91- 92- 115- 87) συνολικού εμβαδού 121,40 τ.μ., δηλαδή για 60,70 τ.μ., <strong>δ</strong>) για το ένα τρίτο της έκτασης με στοιχεία (50-51-74- 50), συνολικού εμβαδού 12,75 τ.μ., δηλαδή για 4,05 τ.μ. και <strong>ε)</strong> για το μισό της έκτασης με στοιχεία (2- 3- 6- 7- 2)συνολικού εμβαδού 50 τ.μ., δηλαδή για 25 τ.μ.. Εξάλλου, σύμφωνα&nbsp; με την&nbsp; ανωτέρω υπ΄αριθ. 2/2015 Πράξη, ως προς την ιδιοκτησία (11) των αιτούντων : <strong><em>1)</em></strong> <strong>Η ιδιοκτησία με αριθμό (01) του 1<sup>ου</sup> των καθ΄ων, ………..,</strong> πρέπει να αποζημιώσει λόγω ρυμοτομίας, την ιδιοκτησία (11) των αιτούντων, για την έκταση με στοιχεία (4-8-12-13-14-15-5-4), εμβαδού 52,58 τμ. <strong><em>2)</em></strong> <strong>Η ιδιοκτησία με αριθμό (02) του 1<sup>ου</sup> των καθ΄ων ………..</strong>, πρέπει ν΄αποζημιώσει λόγω ρυμοτομίας, την ιδιοκτησία (11) των αιτούντων, για την έκταση με στοιχεία (12-13- 16- 17- 18- 19- 20- 12), εμβαδού 56,46 τ.μ., <strong><em>3)</em></strong> <strong>Η ιδιοκτησία με αριθμό (03) των 2<sup>ου</sup> και 3<sup>ου</sup> των καθ΄ών, …………., ως συγκυρίων κατά ποσοστό ½ εξ αδιαιρέτου έκαστος,</strong> πρέπει να αποζημιώσει λόγω ρυμοτομίας την ιδιοκτησία (11) των αιτούντων, για την έκταση με στοιχεία (17- 18- 25- 26- 27- 17), εμβαδού 59,45 τ.μ. Περαιτέρω, ως προς την υπό στοιχ. <strong>(25)</strong> ιδιοκτησία των αιτούντων, σύμφωνα με την υπ΄αριθ. 1/2013 ως άνω Πράξη :<strong><em> 1)</em></strong> <strong>Η ιδιοκτησία με αριθμό (19) των 28<sup>ου</sup>, 29<sup>ης</sup>, 30<sup>ου</sup>, 31<sup>ου</sup> και 32<sup>ης</sup> των καθ΄ων, …………, αντίστοιχα, συγκυρίων κατά ποσοστό 33,33%, 12,50%, 33,33%, 12,50% και 8,34%, αντίστοιχα,</strong> πρέπει να αποζημιώσει λόγω ρυμοτομίας, την ιδιοκτησία (25) των αιτούντων, <strong>α)</strong> για το ένα τρίτο της έκτασης με στοιχεία (257- 265- 266- 267- 268- 269- 270- 272- 257), συνολικού εμβαδού 97,38 τμ., δηλαδή για 32,46 τ.μ.και <strong>β)</strong> για το μισό της έκτασης με στοιχεία (256- 257- 272- 273- 256), συνολικού εμβαδού 10,76 τ.μ., δηλαδή για 5,38 τ.μ. <strong><em>2)</em> Η ιδιοκτησία με αριθμό (20) των 33<sup>ης</sup>, 34<sup>ης</sup>, 35<sup>ου</sup> και 36<sup>ου</sup> των καθ΄ων, ………… αντίστοιχα, συγκυρίων κατά ποσοστό 17,30%, 32,70%, 17,30% και 32,70% αντίστοιχα, </strong>πρέπει να αποζημιώσει <strong>α)</strong> λόγω προσκυρώσεως, την ιδιοκτησία (25) των αιτούντων,&nbsp; για την έκταση με στοιχεία (252- 253- 254- 255- 252), εμβαδού 188,54 τ.μ., <strong>β)</strong> λόγω ρυμοτομίας, για την έκταση με στοιχεία (251- 252- 255- 256- 257- 258- 259- 260- 261- 251), εμβαδού 127,09 τ.μ., <strong>γ)</strong> λόγω ρυμοτομίας, για την έκταση με στοιχεία (254- 255- 256- 273- 254), εμβαδού 4,38 τ.μ., <strong>δ</strong>) λόγω ρυμοτομίας, για το ένα τρίτο της έκτασης με στοιχεία (257- 265- 266- 267- 268- 269- 270- 272- 257),&nbsp; συνολικού εμβαδού 97,38 τ.μ., δηλαδή 32,46 τ.μ., <strong>ε)</strong> λόγω ρυμοτομίας για το μισό της έκτασης με στοιχεία (256- 257- 272- 273- 256), συνολικού εμβαδού 10,76 τ.μ., δηλαδή για 5,38 τ.μ. και <strong>στ) </strong>λόγω ρυμοτομίας, για την έκταση με στοιχεία (257- 258- 259- 262- 263- 264- 265- 257), εμβαδού 115, 81 τ.μ..</p>
   <p>Περαιτέρω, τα ένδικα ακίνητα τα οποία εμφαίνονται στις ανωτέρω πράξεις προσκύρωσης – τακτοποίησης και αναλογισμού με τους διακριτικούς αριθμούς 11 και 25 αντίστοιχα, βρίσκονται εντός του εγκεκριμένου ρυμοτομικού σχεδίου πόλεως της πρώην κοινότητας Αιαντείου και νυν του Δήμου Σαλαμίνας, στη θέση …….. της κτηματικής περιφέρειας της τέως κοινότητας Αιαντείου Σαλαμίνας και ήδη του Δήμου Σαλαμίνας, φέρουν ΚΑΕΚ ………. και ……….. και έχουν έκταση 6.420 τ.μ. και 544 τ.μ., αντίστοιχα και αποτελούν τμήματα ενός αρχικώς ενιαίου ακινήτου το οποίο διαχωρίστηκε στη συνέχεια σε δύο ακίνητα, (τα προαναφερόμενα) δια της διελεύσεως στο βόρειο τμήμα αγροτικής οδού, σήμερα ασφαλτοστρωμένης οδού Αγίου Γεωργίου. Εμπίπτουν στα οικοδομικά τετράγωνα 185, 186, 208, 209, 210 και 217. Η ιδιοκτησία με ΚΑΕΚ ……… έχει διαμορφωθεί σήμερα ως εξής : α) τμήμα έκτασης 3.505,59 τμ είναι χαρακτηρισμένο ως πράσινο – αρχαιολογικός χώρος, β) τμήμα 511,52 τμ στο 210 Ο.Τ., είναι άρτιο και οικοδομήσιμο, γ) τμήμα 2.188,46 τμ ρυμοτομείται από αδιάνοικτη εγκεκριμένη οδό, δ) τμήμα 156,26 τμ ρυμοτομείται από αδιάνοικτη εγκεκριμένη οδό και τμήμα 58,10 τμ ρυμοτομείται από αδιάνοικτο πεζοδρόμιο. Η ιδιοκτησία με ΚΑΕΚ ………., διαμορφώνεται ως εξής : τμήμα 182,79 τμ είναι μη άρτιο και μη οικοδομήσιμο μη δυνάμενο να τακτοποιηθεί και τμήμα 361,13 τμ ρυμοτομείται από εγκεκριμένη οδό. Η περιοχή εντάχθηκε στο σχέδιο πόλης με τις υπ΄αριθ. ΑΡ. Ζ11855/7926/29.12.1972 (ΦΕΚ 69/Δ/09-3-1973) και ΑΡ.20513/18.2.1985 (ΦΕΚ 112/Δ/26.3.1985) επανέγκριση του ρυμοτομικού σχεδίου και του διατάγματος ρυμοτομίας ΑΡ. 36854/8.9.2005 (ΦΕΚ 1062Δ/ 29.9.2005). Μεγάλο τμήμα αυτών ρυμοτομείται με τη δημιουργία κοινοχρήστου πρασίνου – αρχαιολογικού χώρου και οδών και πεζοδρόμων. Ο συντελεστής δόμησης είναι 0,50 και οι χρήσεις γης είναι αμιγούς κατοικίας. Είναι άρτια και οικοδομήσιμα, εφόσον έχουν ελάχιστο εμβαδόν 400 τμ και ελάχιστο πρόσωπο 15 μ, ενώ για τα κατά παρέκκλιση άρτια και οικοδομήσιμα το ελάχιστο εμβαδόν είναι 300 μ και το ελάχιστο πρόσωπο 12μ. Η πρόσβαση στο νησί της Σαλαμίνας γίνεται από την αντίθετη πλευρά του νησιού στη περιοχή Παλούκια με φέρρυ μπόουτ από και προς το Πέραμα, ανά ½ ώρα. Η περιοχή έχει χαρακτήρα βραχώδη και αγροτικό, με χαμηλή αισθητική αξία και, αν και παρουσιάζεται ανοικοδόμηση, υπάρχουν αραιά σπίτια σε λίγα σημεία της περιμέτρου των επιδίκων και περισσότερα και πάντως όχι πυκνά, σε απόσταση τουλάχιστον 40&nbsp; μέτρων. Σε απόσταση 300 μέτρων κάτω από την οδό ………. υπάρχει κατοικία με πισίνα και σε απόσταση 50 – 100 μέτρων&nbsp; συγκρότημα με μεζονέττες. Προ 6 ετών περίπου, σε απόσταση 30 μέτρων από τα επίδικα υπήρχε σταθμός απορριμματοφόρων του Δήμου, ενώ σήμερα πλησίον του σημείου εκείνου υπάρχουν δύο θερμοκήπια, τα οποία υποβιβάζουν την αξία των ακινήτων λόγω της χρήσης φυτοφαρμάκων. Επίσης, η αποκομιδή των απορριμμάτων δεν είναι ικανοποιητική. Απέχουν από την πόλη της Σαλαμίνας 7 χιλιόμετρα περίπου και από τη θάλασσα περίπου 800 μ. Η&nbsp; θέα προς τη θάλασσα κλιμακώνεται με την ανωφέρεια του εδάφους, με υψόμετρο 60 – 80 μέτρα και σε περίπτωση ανοικοδόμησης δεν θα είναι απεριόριστη. Εξυπηρετούνται από το ΚΤΕΛ Σαλαμίνας, του οποίου η στάση βρίσκεται σε απόσταση περί τα 400 μέτρα στην οδό ……. με αραιά δρομολόγια, ανά μία ώρα. Η περιοχή, που προσφέρεται για εξοχικές κατοικίες, υποστηρίζεται από δίκτυα κοινής ωφέλειας, αλλά δεν υπάρχει δίκτυο αποχέτευσης. Στην περιοχή δεν υπάρχουν Τράπεζες, αλλά μηχανήματα αυτόματης ανάληψης μετρητών σε απόσταση περίπου 700 μέτρων, ενώ τραπεζικό κατάστημα υπάρχει στην πόλη της Σαλαμίνας. Η περιοχή διαθέτει δύο καφενεία, μία ταβέρνα, δύο ψητοπωλεία. Τα πλησιέστερα φαρμακείο και σούπερ μάρκετ βρίσκονται σε απόσταση ενός χιλιομέτρου περίπου. Τα δημόσια σχολεία απέχουν περί τα 700 μέτρα. Η πρόσβαση στα επίδικα εξυπηρετείται από&nbsp; την οδό ……….. στο ανατολικό όριο του πρώτου (μεγαλύτερου), που είναι αγροτική οδός ασφαλτοστρωμένη, πλάτους 8 μέτρων&nbsp; σε απόσταση περίπου 50 μέτρων και από την οδό …………. στο Δυτικό όριο αυτού, ενώ&nbsp; στο μικρότερο ακίνητο από την οδό …………. Οι ανωτέρω οδοί δεν είναι εγκεκριμένες. Επίσης υπάρχει ένα ξενοδοχείο («……») σε απόσταση 700 περίπου μέτρων και άλλο ένα σε απόσταση περί τα 1.500 μέτρα. Τέλος η απόσταση του πλησιέστερου άκρου των επιδίκων από την παραλία του οικισμού του Αιαντείου ανέρχεται σε 800 μέτρα περίπου. Η αντικειμενική αξία&nbsp; ανέρχεται στο ποσό των 68,60 € ανά τετραγωνικό μέτρο. Στις 10.2.2017, οι αιτούντες επέλυσαν συμβιβαστικά τη διαφορά τους με την 37<sup>η</sup> των καθ΄ων ……….., για την οποία παραιτήθηκαν του δικογράφου, αποζημιούμενοι με <u>200</u> € ανά τετραγωνικό μέτρο και λαμβάνοντας από αυτήν το ποσό των 940 € για έκταση 4,7 μέτρων. Επίσης με το υπ΄αριθ. …./2004 συμβόλαιο αγοραπωλησίας της συμβολαιογράφου Σαλαμίνας ………, πωλήθηκε οικόπεδο σε διπλανό οικοδομικό τετράγωνο, (211), μη άρτιο αλλά οικοδομήσιμο, αντί <u>146,74</u> € ανά τετραγωνικό μέτρο εμβαδού 230 τμ. Επίσης, το 2015, με την υπ΄αριθ. 64 απόφαση της οικονομικής επιτροπής του Δήμου Σαλαμίνας, εγκρίθηκε αποζημίωση λόγω ρυμοτομίας στην περιοχή του Αιαντείου, ύψους <u>93,74</u> € ανά τετραγωνικό μέτρο. Επίσης με το υπ΄αριθ. …./2011 συμβόλαιο αγοραπωλησίας της ίδιας ως άνω συμβολαιογράφου πωλήθηκε από τους αιτούντες τμήμα οικοπέδου στο οικοδομικό τετράγωνο 210 και συνενώθηκε με όμορο, εμβαδού 31,09 τ.μ., αντί 2.620,70 €, δηλαδή <u>84,29</u> € ανά τετραγωνικό μέτρο. Επίσης με το υπ΄αριθ. …./2008 συμβόλαιο της ίδιας συμβολαιογράφου πωλήθηκε αγροτικό ακίνητο των αιτούντων και του δικαιοπαρόχου τους …….., εμβαδού 2.197,57 τμ, αντί 2.455,99 €. Προσκομίζεται φύλλο υπολογισμού αξίας ακινήτου του εκ των καθ΄ων . …., με αντικειμενική αξία <u>68,6</u> € ανά τετραγωνικό μέτρο.&nbsp; Τέλος, ο μάρτυρας των αιτούντων μεσίτης στο επάγγελμα, ανέφερε ότι γνωρίζει από πληροφορίες ότι η αξία των επιδίκων ανέρχεται στα 170 – 190&nbsp; € ανά τετραγωνικό μέτρο, ενώ η μάρτυρας του εκ των καθ΄ων Δήμου Σαλαμίνας που κατάγεται και κατοικεί στο ομώνυμο νησί, ανέφερε ότι εκτιμά την αξία σε 50 € ανά τετραγωνικό μέτρο. Με βάση τα ανωτέρω κρίνεται ότι η πραγματική αξία των ως άνω ρυμοτομουμένων εδαφικών εκτάσεων, εν όψει της θέσης τους, του είδους τους, της πραγματικής κατάστασης, της χρησιμότητάς τους, σύμφωνα με τις υφιστάμενες οικονομικές συνθήκες και κατά συνέπεια η πλήρης αποζημίωση, δηλαδή εκείνη με την οποία μπορεί ν΄αντικατασταθούν τα απαλλοτριούμενα με άλλα ισάξια, ανέρχεται&nbsp; στο ποσό των πενήντα πέντε (55) ευρώ ανά τετραγωνικό μέτρο. Εξάλλου, πρέπει ν΄απορριφθεί ο, επιχειρούμενος να θεμελιωθεί στο άρθρο 281 ΑΚ, ισχυρισμός των ανταιτούντων της υπό στοιχ. α ως άνω ανταίτησης, ότι καταχρηστικά ζητείται να αναγνωριστεί προσωρινή τιμή αποζημίωσης το ποσό των 200 € ανά τετραγωνικό μέτρο, λόγω της ισχυριζόμενης αβασιμότητας των επικαλούμενων στην αίτηση κριτηρίων, διότι και αληθή υποτιθέμενα τα επικαλούμενα από τους ανταιτούντες περιστατικά, δεν στοιχειοθετούν την ανωτέρω διάταξη.</p>
   <p>Περαιτέρω, τα ένδικα ακίνητα, περιήλθαν στους αιτούντες, με παράγωγο τρόπο και δη&nbsp; : Α) Δυνάμει της&nbsp; υπ΄αριθ. …./2001 πράξης δήλωσης αποδοχής κληρονομίας της συμβολαιογράφου Σαλαμίνας ………, νομίμως μεταγεγραμμένης στο υποθηκοφυλακείο Σαλαμίνας στον τόμο 403 με αριθμό 109, (βλ. υπ΄αριθ. …../11.6.2001 πιστοποιητικό μεταγραφής), με την οποία αποδέχθηκαν την κληρονομία της μητέρας τους …….., που απεβίωσε αδιάθετη στις 11.2.2001, κατά ποσοστό ½ εξ αδιαιρέτου έκαστος, (βλ. υπ΄αριθ. …./13.2.2001 ληξιαρχική πράξη θανάτου του Ληξιάρχου Σαλαμίνας, υπ΄αριθ. πρωτ. …./16.2.2001 πιστοποιητικό εγγυτέρων συγγενών του Δ. Σαλαμίνας, υπ΄αριθ. πρωτ. …./7.4.2017 πιστοποιητικό Γραμματέα Πρωτοδικείου Πειραιώς και υπ΄αριθ. …../7.4.2017 πιστοποιητικό Γραμματέα Ειρηνοδικείου Σαλαμίνας περί μη δημοσίευσης διαθήκης της αποβιωσάσης, υπ΄αριθ. …./7.4.2017 πιστοποιητικό του Γραμματέα του Πρωτοδικείου Πειραιώς και υπ΄αριθ. …../7.4.2017 όμοιο του Γραμματέα του Ειρηνοδικείου Σαλαμίνας περί μη αποποίησης της κληρονομίας της αποβιωσάσης εκ μέρους των αιτούντων και υπ΄αριθ. …../12.4.2017 πιστοποιητικό περί μη κατάθεσης αγωγής προσβολής του κληρονομικού δικαιώματος των αιτούντων σε σχέση με την κληρονομία της ως άνω αποβιωσάσης, από 11.2.2001 έως και 11.4.2017, του Γραμματέα του Πρωτοδικείου Πειραιά).&nbsp; Στην ανωτέρω αποβιώσασα μητέρα τους τα ένδικα ακίνητα είχαν περιέλθει κατά ποσοστό ¼ εξ αδιαιρέτου&nbsp; από κληρονομία του αδελφού της ………., που απεβίωσε αδιάθετος στις 2.5.2000, οι δε αιτούντες, με την ως άνω πράξη αποδοχής κληρονομίας,&nbsp; απεδέχθησαν την κληρονομία του για λογαριασμό της αποβιωσάσης ως άνω μητέρας τους.&nbsp; Στο δε δικαιοπάροχο αυτής, ………, τα ακίνητα είχαν περιέλθει α) κατά ποσοστό 6/48 εξ αδιαιρέτου από κληρονομία του πατέρα του ……….. που πέθανε αδιάθετος στις 24.8.1959, την οποία αποδέχθηκε με την υπ΄αριθ. …../5.12.1969 πράξη αποδοχής κληρονομίας του συμβολαιογράφου Σαλαμίνας ………., νομίμως μεταγεγραμμένη στα οικεία βιβλία Υποθηκών στον τόμο …. με αριθμό ….,στην οποία αναφέρεται ότι οι κληρονόμοι του αποβιώσαντος απεδέχθησαν την κληρονομία του αποβιώσαντος στην οποία περιλαμβάνονται τα εν λόγω ακίνητα με την ανάμειξή τους σε αυτά, (βλ. υπ΄αριθ. …./14.5.1999 πιστοποιητικό μεταγραφοφύλακα Σαλαμίνας) β) κατά ποσοστό 3/48 εξ αδιαιρέτου από δωρεά δυνάμει του υπ΄αριθ. …../1961 συμβολαίου του ίδιου ως άνω συμβολαιογράφου, νομίμως μεταγεγραμμένου από 5.12.1961, στον τόμο … και αριθμό …. των οικείων βιβλίων υποθηκών, (βλ. υπ΄αριθ. πρωτ. …./3.8.2016 πιστοποιητικό μεταγραφής του υποθηκοφύλακα Σαλαμίνας) και γ) κατά ποσοστό 15/48 εξ αδιαιρέτου από δωρεά δυνάμει του υπ΄αριθ. …./16.4.1966 συμβολαίου του ίδιου ως άνω συμβολαιογράφου νομίμως μεταγεγραμμένου από 14.5.1966 στον τόμο …. με αριθμό …. των οικείων βιβλίων μεταγραφών Σαλαμίνας. Β) Επίσης, οι αιτούντες απεδέχθησαν την κληρονομία του ανωτέρω ……., δυνάμει της υπ΄αριθ. …./28.3.2001 πράξης αποδοχής κληρονομίας της συμβολαιογράφου Σαλαμίνας ………., νομίμως μεταγεγραμμένης τον τόμο … υπ΄αριθ. …. των οικείων βιβλίων μεταγραφών Σαλαμίνας, (βλ. υπ΄αριθ. …./18.4.2001 πιστοποιητικό της Μεταγραφοφύλακα Σαλαμίνας, από 2.5.2000 ληξιαρχική πράξη θανάτου του ………, το υπ΄αριθ. πρωτ. …./9.5.2000 πιστοποιητικό εγγυτέρων συγγενών του ……… από το Δήμαρχο Σαλαμίνας, το υπ΄αριθ. …/7.4.2017 πιστοποιητικό του Πρωτοδικείου Πειραιώς περί μη δημοσίευσης διαθήκης του …… και το υπ΄αριθ. …./7.4.2017 πιστοποιητικό του Ειρηνοδικείου Σαλαμίνας περί μη δημοσίευσης διαθήκης του ίδιου ως άνω αποβιώσαντος, τα υπ΄αριθ. …../7.4.2017 και …./7.4.2017 πιστοποιητικά του Πρωτοδικείου Πειραιά και Ειρηνοδικείου Δ. Σαλαμίνας αντίστοιχα περί μη αποποίησης της κληρονομίας του ………. από τους αιτούντες και το υπ΄αριθ. …../12.4.2017 πιστοποιητικό του Γραμματέα του Πρωτοδικείου Πειραιά περί μη προσβολής κληρονομικού δικαιώματος των αιτούντων). Γ) Τέλος, δυνάμει της υπ΄αριθ. ……/30.6.2010 πράξης αποδοχής κληρονομίας της ίδιας ως άνω συμβολαιογράφου, καταχωρηθείσας στο κτηματολογικό γραφείο Σαλαμίνας με αριθμό …../14.12.2010, (βλ. σχετικό πιστοποιητικό), οι αιτούντες, ως μόνοι συγγενείς αυτού, (βλ. υπ΄αριθ. …../7.10.2011 πιστοποιητικό εγγυτέρων συγγενών του Δ. Σαλαμίνας), αποδέχθηκαν την κληρονομία του αποβιώσαντος αδιαθέτου, (βλ. υπ΄αριθ. ……… πιστοποιητικά περί μη δημοσίευσης διαθήκης του Γραμματέα του Πρωτοδικείου Πειραιά και του Ειρηνοδικείου Σαλαμίνας, αντίστοιχα) στις 12.1.2010 ……….., (βλ. από 15.1.2010 απόσπασμα ληξιαρχικής πράξης θανάτου του Δ. Σαλαμίνας) κατά ποσοστό 3/8 εξ αδιαιρέτου ο καθένας επί των ενδίκων, μεταξύ άλλων, ακινήτων. Την κληρονομία του ανωτέρω αποβιώσαντος, οι αιτούντες δεν αποποιήθηκαν, (βλ. υπ΄αριθ. ……….. πιστοποιητικά περί μη αποποίησης κληρονομίας του Γραμματέα του Πρωτοδικείου Πειραιά και του Ειρηνοδικείου Σαλαμίνας, αντίστοιχα), ούτε προσβλήθηκε το κληρονομικό τους δικαίωμα, (βλ. υπ΄αριθ. πρωτ. …../12.4.2017 πιστοποιητικό του Γραμματέα του Πρωτοδικείου Πειραιά). Ο δε αποβιώσας, είχε αποκτήσει τα ανωτέρω ακίνητα, α) κατά ποσοστό 6/48 εξ αδιαιρέτου από κληρονομία του πατέρα του ………., την οποία είχε αποδεχτεί δυνάμει της προαναφερθείσας υπ΄αριθ. …../5.12.1961 πράξης αποδοχής κληρονομίας, νομίμως μεταγεγραμμένης ως άνω, β) κατά ποσοστό 3/48 εξ αδιαιρέτου από δωρεά δυνάμει του υπ΄αριθ. …../1961 προαναφερθέντος συμβολαίου του συμβολαιογράφου Σαλαμίνας ………, νομίμως μεταγεγραμμένου ως άνω, γ) κατά ποσοστό 15/48 εξ αδιαιρέτου από δωρεά,&nbsp; δυνάμει του προαναφερθέντος υπ΄αριθ. …….. συμβολαίου του ίδιου ως άνω συμβολαιογράφου, νομίμως μεταγεγραμμένου ως άνω και δ) κατά ποσοστό ¼ εξ αδιαιρέτου, από κληρονομία του αδελφού του ………, την οποία είχε αποδεχτεί δυνάμει της προαναφερθείσας υπ΄αριθ. ……/28.3.2001 πράξης αποδοχής κληρονομίας της ίδιας συμβολαιογράφου, νομίμως μεταγεγραμμένης ως άνω.</p>
   <p>Επομένως οι αιτούντες έχουν καταστεί συγκύριοι των ενδίκων ακινήτων κατά ποσοστό ½ εξ αδιαιρέτου ο καθένας. Επίσης, στα ανωτέρω ακίνητα δεν υφίστανται βάρη, δεν εκκρεμεί διεκδικητική αγωγή σχετικά με αυτά και δεν έχει μεταγραφεί καμία πράξη εκποίησης αυτών&nbsp; (βλ. υπ΄αριθ. …../7.4.2017 πιστοποιητικά βαρών και μη διεκδίκησης του Υποθηκοφύλακα Σαλαμίνας και υπ΄αριθ. …../7.4.2017 πιστοποιητικά κτηματολογικών εγγραφών), ενώ από τα υπ΄αριθ. πρωτ. ………/16.2.2017 και ……/1.3.2017 έγγραφα του Δασαρχείου Πειραιά και της Περιφερειακής Διεύθυνσης Δημόσιας Περιουσίας (βεβαίωση άρθρου 26 παρ. 4 ν. 2882/2001) αντίστοιχα, προκύπτει ότι&nbsp; τα ένδικα ακίνητα, σύμφωνα με διαχρονική φωτοερμηνεία είχαν ανέκαθεν μη δασική μορφή και δεν εμπίπτουν μέσα σε καταγεγραμμένο Δημόσιο Κτήμα, ώστε, το μεν Δασαρχείο δεν προβάλλει δικαιώματα επ΄αυτών, το δε Ελληνικό Δημόσιο, δια του άνω εγγράφου της Περιφερειακής Διεύθυνση Δημόσιας Περιουσίας, δεν προβάλλει κατά τρόπο ορισμένο συγκεκριμένα εμπράγματα δικαιώματα στα ένδικα ακίνητα, καθώς η απλή δήλωση της ανωτέρω Υπηρεσίας ότι προβάλλονται δικαιώματα επ΄αυτών, χωρίς στοιχεία που να θεμελιώνουν την κυριότητα ή άλλο εμπράγματα ο δικαίωμα του Δημοσίου, δεν αρκεί, δεδομένου ότι η κύρωση της πράξης&nbsp; αναλογισμού αποζημίωσης λόγω ρυμοτομίας, αποτελεί έμμεση αποδοχή της ανυπαρξίας οιουδήποτε δικαιώματος του Δημοσίου. Επομένως, η αναγραφή στο ανωτέρω έγγραφο ότι «το Δημόσιο προβάλλει δικαιώματα κυριότητας επί των απαλλοτριουμένων ακινήτων για τα οποία οι ενδιαφερόμενοι ζητούν να αναγνωρισθούν δικαιούχοι αποζημίωσης», αποτελεί αόριστο και αναπόδεικτο ισχυρισμό, ο οποίος δεν ενισχύεται από κανένα έγγραφο των υπηρεσιών του.</p>
   <p>Εν όψει των ανωτέρω, αφού καταργηθεί η δίκη για τους καθ΄ων που αναφέρονται στο διατακτικό, χωρίς να επιβληθούν έξοδα λόγω της ερημοδικίας τους και απορριφθεί ό,τι κρίθηκε απορριπτέο, η κρινόμενη αίτηση και οι ανταιτήσεις&nbsp; πρέπει να γίνουν εν μέρει δεκτές και ως ουσιαστικά βάσιμες κατά τα οριζόμενα στο διατακτικό. Παράβολο ερημοδικίας δεν ορίζεται, διότι κατά της απόφασης αυτής δεν επιτρέπεται άσκηση ανακοπής ερημοδικίας, (19 παρ. 10β ν 2882/2001). Τέλος, πρέπει οι καθ΄ων η αίτηση, ως υπόχρεοι για την καταβολή της αποζημίωσης, να καταδικαστούν στην καταβολή των δικαστικών εξόδων των αιτούντων – καθ΄ων οι ανταιτήσεις, κατόπιν σχετικού αιτήματός τους, (106, 191 παρ. 2 ΚΠολΔ), τα οποία αποτελούν παρακολούθημα της αποζημίωσης αναγκαστικής απαλλοτρίωσης και προσαυξάνουν το ποσό της, μη εφαρμοζομένου εν προκειμένω του άρθρου 22 ν. 3693/1957(18 παρ. 4 ν. 2882/2001) και αποκλειομένου του ολικού ή μερικού συμψηφισμού και κατανομής του οικείου ποσού ανάλογα με την έκταση της νίκης ή ήττας καθενός από τους διαδίκους, (ΟλΑΠ 8/1999, 9/1996, ΝΟΜΟΣ), τα οποία ανέρχονται στο ποσό των τετρακοσίων πενήντα ευρώ για την παράσταση (μετ΄εξόδων, άρθρ. 189 παρ. 1 ΚΠολΔ) των αιτούντων με Δικηγόρο και β) σε ποσοστό 3% (2% + 1%) επί της καθορισθείσας αποζημίωσης για τη σύνταξη της αίτησης, εφόσον για την άσκησή της συντάχθηκαν προτάσεις (ΟλΑΠ 17/2000, Δνη 41.958, ΑΠ 1893/2007, ΝΟΜΟΣ), μειωμένα όμως κατά το ήμισυ για τον 13<sup>ο</sup> των καθ΄ων, Δήμο Σαλαμίνας, αφού όταν υπόχρεος για καταβολή αποζημίωσης είναι φορές που υπάγεται στη Γενική Κυβέρνηση, όπως εν προκειμένω ο Δήμος Σαλαμίνας, κατά το ν. 2362/1995, η επιδικαζόμενη από το Δικαστήριο αμοιβή καθορίζεται υποχρεωτικά έως το ήμισυ των νομίμων αμοιβών κατά το Κώδικα Δικηγόρων, (130 παρ. 2 ν. 4070/2012), διάταξη η οποία εφαρμόζεται σύμφωνα με το άρθρο 146 παρ. 9 εδ. τελ. του ίδιου νόμου και στις εκκρεμείς κατά την έναρξη ισχύος του απαλλοτριώσεις, η οποία συμπίπτει με τη δημοσίευσή του στο ΦΕΚ στις 10.4.2012, (άρθρο 188).</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p>Συνεκδικάζει ερήμην των 4<sup>ης</sup> και 38<sup>ου</sup> των καθ΄ων,&nbsp; την από 21.6.2016 (υπ΄αριθ. κατάθ. ……/2016) αίτηση,&nbsp; μαζί με τις, προφορικά, δια δηλώσεως στα πρακτικά και δια των κατατεθεισών προτάσεων ασκηθείσες ανταιτήσεις, ήτοι&nbsp; α) δια των από 6.4.2017 προτάσεων, των 1<sup>ου</sup>, 2<sup>ου</sup>, 3<sup>ου</sup>, 5<sup>ης</sup>, 6<sup>ου</sup>, 7<sup>ου</sup>, 8<sup>ου</sup>, 9<sup>ου</sup>, 10<sup>ου</sup> 11<sup>ου</sup> των καθ΄ων, β) δια των&nbsp; από 11.4.2017 προτάσεων των 12<sup>ου</sup>, 14<sup>ης</sup>, 35<sup>ου</sup>, 36<sup>ου</sup>, 34<sup>ης</sup> και 33<sup>ης </sup>, γ) δια των από 11.4.2017 προτάσεων,&nbsp; του 13<sup>ου</sup> των καθ΄ων, και δ) δια των από 6.4.2017 προτάσεων των 28<sup>ου</sup>, 29<sup>ης</sup>, 30<sup>ου</sup>, 31<sup>ου</sup> και 32<sup>ης</sup> των καθ΄ων.</p>
   <p>Καταργεί τη δίκη ως προς τους 15<sup>ο</sup>, 16<sup>ο</sup>, 17<sup>ο</sup>, 18<sup>η</sup> , 19<sup>ο</sup>, 20<sup>η</sup>, 21<sup>ο</sup>, 22<sup>ο</sup>, 23<sup>ο</sup>, 24<sup>η</sup>, 25<sup>ο</sup>, 26<sup>η</sup> και 27<sup>ο</sup> των καθ΄ων.</p>
   <p>Απορρίπτει ό,τι κρίθηκε απορριπτέο.</p>
   <p>Δέχεται εν μέρει την ως άνω αίτηση και τις ως άνω ασκηθείσες ανταιτήσεις.</p>
   <p>Καθορίζει την προσωρινή τιμή μονάδας αποζημίωσης των αναφερομένων στο σκεπτικό απαλλοτριουμένων λόγω ρυμοτομίας και προσκύρωσης ακινήτων, κειμένων παρά περιφερειακής οδού και αρχαιολογικού κοινοχρήστου χώρου στα Ο.Τ. ……….. του Δήμου Σαλαμίνας, δυνάμει της υπ΄αριθ. 1/2013 Πράξης προσκύρωσης τακτοποίησης και αναλογισμού ιδιοκτησιών και της υπ΄αριθ. 2/2015 Πράξης αναλογισμού αποζημίωσης λόγω ρυμοτομίας ιδιοκτησιών, η οποία αποτελεί ανασύνταξη της ως άνω υπ΄αριθ. 1/2013 Πράξης, νομίμως κυρωθείσες, στο ποσό των πενήντα πέντε (55) ευρώ ανά τετραγωνικό μέτρο.</p>
   <p>Αναγνωρίζει τους αιτούντες ως συνδικαιούχους της ανωτέρω αποζημίωσης κατά ποσοστό ½ εξ αδιαιρέτου έκαστο, ως προς τα περιγραφόμενα στο σκεπτικό εδαφικά τμήματα, για τα οποία υπόχρεοι είναι οι καθ΄ων.</p>
   <p>Επιβάλλει στους καθ΄ων τα δικαστικά έξοδα των αιτούντων, ήτοι α) σε ποσό τετρακοσίων πενήντα (450) ευρώ για την παράσταση του πληρεξουσίου Δικηγόρου των αιτούντων μετά των εξόδων και β) σε ποσοστό 3% επί της καθορισθείσας αποζημίωσης, για τη σύνταξη της αίτησης και των προτάσεων, μειωμένα κατά το ήμισυ για το 13<sup>ο</sup> των καθ΄ων η αίτηση.</p>
   <p>Κρίθηκε, αποφασίσθηκε και δημοσιεύθηκε στον Πειραιά σε έκτακτη, δημόσια στο ακροατήριό του συνεδρίαση,&nbsp; στις <strong>&nbsp;3 Απριλίου 2018</strong>, χωρίς την παρουσία των διαδίκων και των πληρεξουσίων δικηγόρων όσων εξ αυτών παραστάθηκαν.</p>
   <p><strong>Η&nbsp;&nbsp; ΔΙΚΑΣΤΗΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Η ΓΡΑΜΜΑΤΕΑΣ</strong></p>
   <p><strong>&nbsp;</strong></p>
  </div><!-- .entry-content -->
 </article>
</div></div></div></body></html>