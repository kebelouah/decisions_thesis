<html><body><h1>Αριθμός απόφασης 720/2020</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=6477<br/><div class="content"><div class="content-inner">
 <article id="post-6477" class="entry entry-single post-6477 post type-post status-publish format-standard hentry category-20 category-18">
  <h1 class="entry-title entry--item h2">Αριθμός απόφασης 720/2020</h1>
  <div class="entry-content entry--item">
   <div class="printomatic pom-small-black " id="id3577" data-print_target="article"></div>
   <p style="text-align: center"><strong>Αριθμός&nbsp;&nbsp;&nbsp; 720/2020</strong></p>
   <p style="text-align: center"><strong>ΤΟ ΜΟΝΟΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p style="text-align: center"><strong>ΝΑΥΤΙΚΟ ΤΜΗΜΑ</strong></p>
   <p>Αποτελούμενο από τη Δικαστή, Χαρίκλεια Σαραμαντή, Εφέτη, η οποία ορίσθηκε από την Πρόεδρο του Τριμελούς Συμβουλίου Διευθύνσεως του Εφετείου Πειραιώς, και από τη Γραμματέα&nbsp; Τ.Λ.</p>
   <p style="text-align: center"><strong>ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center"><strong>ΚΑΙ ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <p>Φέρονται προς κρίση ενώπιον του παρόντος, αρμόδιου κατά το άρθρο 19 ΚΠολΔ, Δικαστηρίου, οι με&nbsp; αριθμ. έκθ. κατάθ. ……/13-1-2020 και ……/6-2-2020 αντίθετες εφέσεις κατά της 3922/2019 οριστικής απόφασης του Μονομελούς Πρωτοδικείου Πειραιώς, η οποία εκδόθηκε κατόπιν συζήτησης, αντιμωλία των διαδίκων, της από 4-7-2018 αγωγής του ενάγοντα ναυτικού κατά της εναγόμενης πλοιοκτήτριας εταιρίας, κατά την ειδική διαδικασία των περιουσιακών και ειδικότερα των εργατικών&nbsp; διαφορών (614 παρ. 1 και 3-591 ΚΠολΔ). Ενόψει δε του ότι οι εφέσεις&nbsp; ασκήθηκαν νομότυπα και εμπρόθεσμα, σύμφωνα με τα&nbsp; άρθρα 495 (που εξαιρεί τις εργατικές διαφορές από την υποχρέωση καταβολής του προβλεπόμενου στις διατάξεις του παραβόλου για την άσκηση ένδικου μέσου) 511, 513, 516 παρ.1, 517, 518 παρ. 1 σε συνδ. με άρθρα 591 παρ.1 και 7, 621&nbsp; ΚΠολΔ (σχετ. η από 8-1-2020 επισημείωση της δικαστικής επιμελήτριας στο Πρωτοδικείο Πειραιώς ……. στο επιδοθέν αντίγραφο της εκκαλουμένης σύμφωνα με το άρθρο 139 παρ. 3 ΚΠολΔ),&nbsp; πρέπει να&nbsp; συνεκδικαστούν προς οικονομία χρόνου και δαπάνης (άρθρο 246&nbsp; ΚΠολΔ) και να ερευνηθούν, στη συνέχεια,&nbsp; ως προς το παραδεκτό και βάσιμο των λόγων τους, μέσα στα όρια που καθορίζονται με αυτούς (άρθρο 522 – 591 ΚΠολΔ).</p>
   <p>Ο ενάγων ναυτικός&nbsp; με την προαναφερόμενη αγωγή του (με αριθμ. έκθ. κατάθ. ……/2018) ενώπιον του Μονομελούς Πρωτοδικείου Πειραιώς, ισχυρίστηκε ότι με διαδοχικές συμβάσεις ναυτικής εργασίας που συνήψε στον Πειραιά με την εναγόμενη ναυτική εταιρία, ναυτολογήθηκε και εργάστηκε σύμφωνα με τις οικείες ΣΣΝΕ για τα πληρώματα επιβατηγών ακτοπλοϊκών πλοίων και με την ειδικότητα του ναύτη στο&nbsp; υπό ελληνική σημαία ε/γ-υ/γ πλοίο της ιδιοκτησίας της εναγομένης,&nbsp; «……..», το οποίο εκτελούσε τακτικά δρομολόγια από το λιμάνι του Πειραιά προς Αίγινα και Αγκίστρι, αντί μηνιαίων κλειστών αποδοχών ποσού 2.425 ευρώ. Ότι κατά τα διάρκεια της ναυτολόγησής του και έως την απόλυσή του στις 11-5-2018 απασχολείτο πέραν του νομίμου ωραρίου, ενώ κατόπιν συμφωνίας με τον πλοίαρχο εκτελούσε και τα&nbsp; καθήκοντα του επίκουρου.&nbsp; Με βάση τα ανωτέρω και τα&nbsp; ειδικότερα ιστορούμενα στο αγωγικό δικόγραφο&nbsp; ζήτησε&nbsp; να υποχρεωθεί η εναγομένη να του καταβάλει το συνολικό ποσό των 32.612,82 ευρώ ως διαφορές δεδουλευμένων αλλά και οφειλομένων αποδοχών. Η εναγόμενη εταιρία με τις νόμιμα κατατεθείσες προτάσεις της ενώπιον του πρωτοβάθμιου Δικαστηρίου συνομολόγησε την, κατά τους όρους της προαναφερόμενης σσνε, ναυτολόγηση του ενάγοντα με την ειδικότητα του ναύτη στο πλοίο της, κατά τα αναφερόμενα στην αγωγή, χρονικά διαστήματα καθώς και τις συμφωνηθείσες μηνιαίες αποδοχές του, προέβαλε ισχυρισμό περί αοριστίας, καταχρηστικής άσκησης της αγωγής και εξόφλησης των ένδικων αξιώσεων, ισχυρισμούς τους οποίους και επαναφέρει με αντίστοιχους λόγους έφεσης, αρνούμενη&nbsp; αυτήν, κατά τα λοιπά.</p>
   <p>Το πρωτοβάθμιο Δικαστήριο αφού έκρινε ότι ο ενάγων στο διάστημα της ναυτολόγησής του, εργαζόταν καθημερινά μιάμιση ώρα πλέον του νομίμου, οκτάωρου, ωραρίου,&nbsp; εκτός της θερινής περιόδου που η υπέρβαση αυτή περιοριζόταν σε 15 ημέρες ανά μήνα και περαιτέρω ότι παρείχε και εργασία ως επίκουρος σε ποσοστό 40%, δέχθηκε μερικά την αγωγή ως ουσιαστικά βάσιμη και υποχρέωσε την&nbsp; εναγόμενη να καταβάλει στον ενάγοντα το ποσό των 11.658,26 ευρώ.</p>
   <p>Αμφότερα τα διάδικα μέρη με τις κρινόμενες εφέσεις τους ζητούν, για τους λόγους που επικαλούνται&nbsp; και ανάγονται κυρίως σε εσφαλμένη εκτίμηση των αποδείξεων και εφαρμογή του νόμου, την εξαφάνιση της προσβαλλόμενης απόφασης&nbsp; προς τον σκοπό, η μεν εναγόμενη&nbsp; εταιρία&nbsp; να απορριφθεί&nbsp; πλήρως η αγωγή, ο δε ενάγων ναυτικός να γίνει πλήρως δεκτή αυτή, πλην του κονδυλίου της που αφορά το επίδομα διανυκτέρευσης καθώς δεν παραπονείται για την απόρριψή του με συγκεκριμένο λόγο έφεσης (άρθρο 522ΚΠολΔ).</p>
   <p>Σύμφωνα με το άρθρο 216 ΚΠολΔ (σε συνδ με 591 παρ.1 ΚΠολΔ) η αγωγή για να είναι ορισμένη, ώστε να μπορεί να αποτελέσει τη βάση της δικαστικής επίλυσης της διαφοράς που έχει ανακύψει μεταξύ των διαδίκων, θα πρέπει να περιέχει: α. σαφή έκθεση των γεγονότων που κατά νόμο θεμελιώνουν και δικαιολογούν την άσκησή της από τον ενάγοντα κατά του εναγομένου, β. ακριβή περιγραφή του αντικειμένου της διαφοράς και γ. ορισμένο και συγκεκριμένο αίτημα. Αν λείπει ένα από τα στοιχεία αυτά, η αγωγή είναι αόριστη και πρέπει να απορριφθεί ως απαράδεκτη, εφόσον το δικαστήριο δεν μπορεί να προχωρήσει στην εκτίμηση των ισχυρισμών του ενάγοντα από νομική και ουσιαστική άποψη (άρθρα 106, 108 ΚΠολΔ), εκτός αν πρόκειται για επουσιώδεις ελλείψεις, οι οποίες είναι δυνατό, να συμπληρωθούν, να διευκρινιστούν και να διορθωθούν με τις προτάσεις (άρθρο 224 ΚΠολΔ). Στην περίπτωση δε που πρόκειται για αγωγή, με την οποία επιδιώκεται η επιδίκαση δεδουλευμένων αποδοχών ναυτικού, όπως στην κρινόμενη υπόθεση,&nbsp; στοιχεία της βάσης της που πρέπει ο ενάγων να επικαλεστεί και αποδείξει, είναι, κατά το άρθρο 53 ΚΙΝΔ, η σύμβαση ναυτολόγησης, η παροχή από το ναυτικό της εργασίας του στον πλοιοκτήτη και ο συμβατικός ή νόμιμος μισθός, σε συνδυασμό με τη χωρητικότητα του πλοίου, ώστε να εφαρμοστεί η αρμόζουσα ΣΣΝΕ (ΕφΠειρ 892/2002 ΕΝΔ 30.437) ενώ, αντίθετα, δεν είναι αναγκαίο στοιχείο για το ορισμένο αυτής της,&nbsp; το είδος των κατ’ ιδίαν εργασιών που παρείχε ο ναυτικός, καθώς αρκεί να εκθέτει στο ιστορικό της την ειδικότητα και το βαθμό του&nbsp; αφού το είδος των καθηκόντων κάθε ναυτικού καθορίζεται λεπτομερώς από τους ναυτικούς κανονισμούς και τις ναυτικές συνήθειες, τέλος δε&nbsp; δεν αποτελεί αναγκαίο στοιχείο&nbsp; η αναφορά της&nbsp; ώρας έναρξης και πέρατος της υπερωρίας, ενόψει του ότι αυτή καθορίζεται στο νόμο, ούτε η ανάγκη που επέβαλε την πραγματοποίηση εργασίας πέραν του νομίμου ωραρίου καθώς και το πρόσωπο που έδωσε την εντολή.(ΕΠ 160/2015, 168/2014, τνπ ΝΟΜΟΣ).&nbsp; Κατά συνέπεια ο σχετικός &nbsp;λόγος της έφεσης της εκκαλούσας – εφεσίβλητης εναγομένης, με τον οποίον παραπονείται ότι εσφαλμένα το πρωτοβάθμιο Δικαστήριο δεν απέρριψε ως αόριστη την ένδικη αγωγή, είναι απορριπτέος ως ουσιαστικά αβάσιμος, διότι η αγωγή διαλαμβάνει όλα τα απαιτούμενα, από τις πιο πάνω διατάξεις, για το ορισμένο αυτής, στοιχεία.</p>
   <p>Από την εκτίμηση των ενώπιον του πρωτοβάθμιου Δικαστηρίου προσκομισθέντων αποδεικτικών μέσων και συγκεκριμένα, της ένορκης κατάθεσης του μάρτυρα της εναγομένης και ναύκληρου του πλοίου, …….., των με αριθμ. ………. ένορκων βεβαιώσεων ενώπιον του Ειρηνοδίκη Πειραιώς που προσκομίζει ο ενάγων και οι οποίες λήφθηκαν&nbsp; κατόπιν νομότυπης κλήτευσης της εναγομένης (σχετ. οι με αριθμ. …/10-7-1-2018 και …../21-9-2018 εκθέσεις επίδοσης της δικαστικής επιμελήτριας στο Πρωτοδικείο Πειραιώς ……..), των από την εναγομένη προσκομισθεισών ενόρκων βεβαιώσεων με αριθμ. ……/27-9-2018 και …./27-9-2018 ενώπιον του συμβολαιογράφου Βόλου ……., κατόπιν νομότυπης κλήτευσης του ενάγοντα σύμφωνα με την ……./21-9-2018 έκθεση επίδοσης της ίδιας προαναφερόμενης δικαστικής επιμελήτριας-πλην της ………/9-10-2018 ένορκης βεβαίωσης ενώπιον της συμβολαιογράφου Αίγινας, ……….. καθώς λήφθηκε χωρίς τις αναφερόμενες στο άρθρο 591 παρ. 1 εδ.στ&nbsp; ΚΠολΔ προϋποθέσεις, όπως ορθά έκρινε και το πρωτοβάθμιο Δικαστήριο-του συνόλου των εγγράφων που επικαλέστηκαν και προσκόμισαν οι διάδικοι, των φωτογραφιών των οποίων δεν αμφισβητήθηκε η γνησιότητα&nbsp; (άρθρα 448 παρ.3 και 457 ΚΠολΔ) σε συνδυασμό με τα όσα οι διάδικοι ισχυρίζονται και συνομολογούν καθώς και τα διδάγματα της κοινής πείρας, αποδείχθηκαν τα ακόλουθα:&nbsp; Σε εκτέλεση σύμβασης ναυτικής εργασίας που καταρτίστηκε μεταξύ των διαδίκων στον Πειραιά, ο ενάγων ναυτολογήθηκε στο ε/γ-υ/γ «Α» 161,63 κ.ο.χ. που ανήκει στην πλοιοκτησία της εναγομένης, με την ειδικότητα του ναύτη και απασχολήθηκε από 19-5-2017 μέχρι 31-5-2017, από 1-6-2017 και για τρεις μήνες ωστόσο η διάρκεια της ναυτολόγησής του παρατάθηκε μέχρι την, κατόπιν συναίνεσης, απόλυσή του στις 28-12-2017, από 15-3-2018 μέχρι 31-3-2018 και, τέλος,&nbsp; από 1-4-2018 μέχρι την απόλυσή του στις 11-5-2018. Συμφωνήθηκε δε ότι η εργασία του θα διέπεται από την ισχύουσα και διέπουσα αυτήν σσνε και συγκεκριμένα από εκείνη που ρυθμίζει τους όρους εργασίας και τις αποδοχές των πληρωμάτων των ακτοπλοϊκών επιβατηγών πλοίων&nbsp;&nbsp; και περαιτέρω (συμφωνήθηκε) ότι ο ενάγων θα λαμβάνει το ποσό των 2.425,31 ευρώ ως μηνιαίες «κλειστές» αποδοχές στο οποίο δεν συμπεριελήφθη&nbsp; το επίδομα ιματισμού ενόψει της δέσμευσης της εναγόμενης εταιρίας ότι θα παρέχει σ’ αυτόν τον απαιτούμενο ιματισμό. Το υδροπτέρυγο πλοίο της εναγομένης με δυνατότητα μεταφοράς 141 επιβατών, εκτελούσε δρομολόγια από το λιμάνι του Πειραιά προς Αίγινα και Αγκίστρι τόσο κατά τη διάρκεια της θερινής περιόδου από 30-6-2017 έως 15-9-2017 όσο και κατά τους λοιπούς χειμερινούς μήνες, με παράταση των θερινών δρομολογίων έως και 28-10-2017. Στη θερινή περίοδο και προς αντιμετώπιση της αυξημένης επιβατικής κίνησης στο πλοίο απασχολούνταν δυο πληρώματα τα οποία εναλλάσσονταν κάθε εβδομάδα σε τρεις βάρδιες ως εξής. Μια εβδομάδα το ένα πλήρωμα συμμετείχε στην πρώτη βάρδια που καθοριζόταν από τον απόπλου του πλοίου ώρα 6.40 από Πειραιά&nbsp; και τον κατάπλου ώρα&nbsp; 10.00 ομοίως στον Πειραιά,&nbsp; στη συνέχεια αποβιβαζόταν και επέστρεφε το απόγευμα προκειμένου να πραγματοποιηθεί η τρίτη βάρδια, από&nbsp; ώρα 18.00, όταν απέπλεε το πλοίο από Πειραιά προς Αίγινα&nbsp; και αφού αυτό εκτελούσε τα δρομολόγιά του κατέπλεε ώρα 21.00 στην Αίγινα προκειμένου το πλήρωμα να διανυκτερεύσει σε μισθωμένα από την εργοδότρια εταιρία δωμάτια ξενοδοχείου.&nbsp; Την ίδια εβδομάδα, την δεύτερη βάρδια, από ώρα 10 έως 18.00, πραγματοποιούσε το άλλο πλήρωμα, την επόμενη δε εβδομάδα τα πληρώματα εναλλάσσονταν στις βάρδιες, ενώ κάθε Τετάρτη το πλοίο σταματούσε τα δρομολόγια ώρα 18.00 και στη συνέχεια κατέπλεε στην Επισκευαστική Ζώνη Περάματος για επισκευή και συντήρηση, επανδρωμένο από το πλήρωμα που εκτελούσε τη δεύτερη βάρδια και το οποίο παρέμενε στο πλοίο μέχρι την ολοκλήρωση των εργασιών περί ώρα 3 (πρωινή) της επόμενης ημέρας . Η τήρηση των ωρών αναχώρησης και άφιξης ήταν συνεπής με μόνη απόκλιση τις Κυριακές της θερινής περιόδου οπότε λόγω της ιδιαίτερα αυξημένης την ημέρα αυτή κίνησης το πλοίο κατέπλεε στο λιμάνι διανυκτέρευσης στο Αγκίστρι περί ώρα 23 με 23.30. Κατά την χειμερινή, τέλος,&nbsp; περίοδο ναυτολογείτο ένα πλήρωμα στο πλοίο για τα δρομολόγια του, τα οποία ξεκινούσαν ώρα 7.00 από Πειραιά προς Αίγινα και Αγκίστρι και μετά από διακοπή&nbsp; τριών ωρών επαναλαμβάνονταν μέχρι ώρα 18.50 οπότε το πλοίο κατέπλεε στην Αίγινα για διανυκτέρευση, ενώ τα Σάββατα και τις Κυριακές τα δρομολόγια διαρκούσαν από ώρα 8.20 έως 18.55 και ειδικά, όπως προαναφέρθηκε στο χρονικό διάστημα από 16-9-2017 μέχρι 29-10-2017 τα δρομολόγια διαρκούσαν από 6.40 έως 18.55. Από τα ίδια όπως και άνω αποδεικτικά μέσα αποδείχθηκε ότι στο πλοίο υπηρετούσαν σύμφωνα με την σύνθεση του πληρώματός του, εξαμελές πλήρωμα&nbsp; μεταξύ δε των μελών του, ένας ναύκληρος, ένας ναύτης και ένας επίκουρος. Σύμφωνα με τα άρθρα 63 και 120 του Κανονισμού Εσωτερικής Υπηρεσίας επί Ελληνικών επιβατηγών πλοίων, οι μεν «Ναύται εκτελούσι κατά φυλακάς τας εργασίας&nbsp;&nbsp;&nbsp; πηδαλιούχου, οπτήρος, αγγελιοφόρου γεφύρας και εκτός φυλακής,&nbsp; τας γενικάς συντηρήσεως και καθαριότητος του σκάφους και του εξαρτισμού&nbsp; αυτού,&nbsp; πρωρατικά έργα,&nbsp; συντήρησιν και χειρισμόν σωσιβίων μέσων, εργασίαν υπολόγου αποθηκαρίου υλικών συντηρήσεως σκάφους, κυτωρού, τοποθέτησιν παραφραγμάτων φορτίου και εν γένει πάσαν εργασίαν σχετικήν προς την ειδικότητά των», οι δε Επίκουροι, μεταξύ άλλων, «βοηθούσι τους θαλαμηπόλους εις τα ειδικά καθήκοντά των ασχολούμενοι ειδικώτερον εις την σάρωσιν και στίλβωσιν των δαπέδων….&nbsp;&nbsp; εις την παραλαβήν και μεταφοράν των αποσκευών των επιβατών εκ του καταστρώματος εις τας θέσεις και τανάπαλιν κατά την επιβίβασιν και αποβίβασίν των και εν γένει εις πάσαν βοηθητικήν εργασίαν ειδικότητος θαλαμηπόλου, ανατιθεμένη αυτοίς υπό του Αρχιθαλαμηπόλου της θέσεως, εις ην ανήκουσιν». Στο συγκεκριμένο πλοίο της εναγομένης το οποίο έχει διαστάσεις 35 μέτρα μήκος και περί τα 6 μέτρα πλάτος,&nbsp; δυνατότητα μεταφοράς, περίπου, 140 επιβατών&nbsp; με τις αποσκευές τους και λόγω κατασκευής δεν διαθέτει καταστρώματα και κυλικεία, απαιτείται η παροχή από το κατώτερο πλήρωμα, υπηρεσιών καθαριότητας των δαπέδων των σαλονιών του, της γέφυρας, του χώρου επιβίβασης και αποβίβασης των επιβατών, του χώρου&nbsp; εναπόθεσης των αποσκευών και των τουαλετών πληρώματος και επιβατών, η συλλογή και απόρριψη απορριμμάτων από όλους τους χώρους (σαλόνια και τουαλέτες), η παραλαβή εφοδίων και&nbsp; ο εφοδιασμός&nbsp; με φιάλες νερού των αντίστοιχων συσκευών καθώς και η παραλαβή μεταφερομένων με φορτωτική αντικειμένων και τέλος&nbsp; το εξωτερικό πλύσιμο όλου του πλοίου με γλυκό νερό το οποίο γινόταν κάθε τρεις ημέρες κατά την παραμονή του στο λιμάνι του Πειραιά. Η επιβίβαση των επιβατών σύμφωνα με τις καταγραφές στο Ημερολόγιο του πλοίου, οι οποίες δεν αμφισβητούνται από τους διαδίκους σε συνδυασμό και με τα λοιπά αποδεικτικά μέσα, διαρκούσε περίπου 10 με 15 λεπτά ανάλογα με τον αριθμό τους και γινόταν ακριβώς πριν τον προγραμματισμένο απόπλου του πλοίου,&nbsp; η δε προετοιμασία του σκάφους κατά την έναρξη του καθημερινού δρομολογίου δεν απαιτούσε την παρουσία του πληρώματος νωρίς καθώς ήδη αυτό είχε καθαριστεί την προηγούμενη ημέρα, μετά τον τελικό κατάπλου στο λιμάνι διανυκτέρευσης και ήταν έτοιμο να δεχθεί τους επιβάτες το πρωί της επόμενης ημέρας. Επομένως η άφιξη του πληρώματος γινόταν περίπου μισή ώρα πριν τον απόπλου ενώ η αναχώρησή του&nbsp; μετά τον τελευταίο κατάπλου του δρομολογίου, γινόταν περίπου μισή ώρα μετά την αποβίβαση του τελευταίου επιβάτη προκειμένου να καθαριστεί ο χώρος εσωτερικά με σκούπα, δάπεδα, καθίσματα, τζάμια και τουαλέτες και να μεταφερθούν τα απορρίμματα που συγκεντρώνονταν σε δυο&nbsp; μεγάλες σακούλες σκουπιδιών στον ειδικό για το σκοπό αυτό χώρο στο αντίστοιχο λιμάνι.&nbsp; Από τις καταθέσεις όλων των μαρτύρων και ιδίως του εξετασθέντος στο ακροατήριο του πρωτοβάθμιου Δικαστηρίου μάρτυρα και άμεσου προϊστάμενου του ενάγοντα,&nbsp; αυτό που σαφώς αποδεικνύεται, παρά τον αβάσιμο ισχυρισμό της εναγομένης σύμφωνα με τον οποίο διατήρησε επί ένα περίπου χρόνο ναυτολογημένο στο πλοίο της έναν ανεπαρκή και αδιάφορο&nbsp; ναυτικό&nbsp; που έφευγε με τον κατάπλου του πλοίου και άφηνε τον ανώτερό του και προϊστάμενό του να εκτελέσει τα δικά του καθήκοντα, συμπεριφορά πλήρως απάδουσα με τις συνθήκες και συνήθειες της ναυτιλίας, είναι ότι ο ενάγων παρείχε, πλέον των υπηρεσιών του ναύτη και υπηρεσίες επίκουρου, καθώς&nbsp;&nbsp; ήταν παρών κατά την επιβίβαση και αποβίβαση των επιβατών και βοηθούσε στην τακτοποίηση των αποσκευών τους,&nbsp; προέβαινε στον καθαρισμό των εσωτερικών δαπέδων, των τουαλετών, στη συλλογή και απόρριψη των σκουπιδιών που άφηναν οι επιβάτες&nbsp; αλλά και του πληρώματος. Η ναυτολόγηση επίκουρης ναυτικού στο ίδιο πλοίο δεν αμφισβητείται όπως δεν αμφισβητείται ότι αυτή, ανεξάρτητα και αδιάφορα της ονομασίας της, (επίκουρη ή πλοιοσυνοδός) ήταν επιφορτισμένη με τον έλεγχο των εισιτηρίων, καταμέτρηση επιβατών, σύνταξη λίστας επιβατών και γενικά με&nbsp; εργασίες γραφειοκρατικού χαρακτήρα πλην της από μέρους της καθαριότητας του χώρου και των υαλοπινάκων της γέφυρας, της συλλογής των σκουπιδιών που άφηναν οι επιβάτες στις θήκες που βρίσκονταν στην «πλάτη» των καθισμάτων και&nbsp; ενίοτε των υαλοπινάκων στα σαλόνια του&nbsp; πλοίου, που αφορούσαν μέρος των καθηκόντων της ως επίκουρης.</p>
   <p>Με βάση τα παραπάνω αποδειχθέντα πραγματικά περιστατικά, αποδεικνύεται περαιτέρω ότι ο ενάγων κατά τη διάρκεια της θερινής περιόδου, όταν ναυτολογείτο και δεύτερο πλήρωμα και όσο διαρκούσαν οι πλόες με δεύτερο πλήρωμα, δεν ξεπερνούσε σε αριθμό ωρών καθημερινής εργασίας τις 9,30 ώρες, καθώς η διάρκεια του πλου κατά την πρώτη (και τρίτη) βάρδια, διαρκούσε περί τις 7 με 8 ώρες κατά μέσο όρο, συνυπολογιζομένου (για την διάρκεια του θερινού καθημερινού ωραρίου εργασίας) του χρόνου άφιξης και αναχώρησης του πληρώματος, κατά τον πρώτο και τελευταίο κατάπλου του πλοίου (από ώρα 6.00 έως 10.00 και από ώρα 17.45 έως 21.30 το νωρίτερο καθώς πολύ συχνά λόγω της αυξημένης επιβατικής κίνησης καθυστερούσε ο κατάπλους και συνακόλουθα και η αναχώρηση του πληρώματος συχνά έως και ώρα 23.00). Επομένως το πρωτοβάθμιο Δικαστήριο ορθά εκτιμώντας τις αποδείξεις και εφαρμόζοντας το νόμο, έκρινε ότι ο ενάγων κατά το εν λόγω διάστημα απασχολείτο υπερωριακά 1,30 ώρα κατά τις καθημερινές και Κυριακές και 9,30 ώρες κατά τις Κυριακές και αργίες και όσα αντίθετα υποστηρίζουν οι διάδικοι με τους οικείους λόγους των εφέσεών τους είναι απορριπτέα ως ουσιαστικά αβάσιμα.</p>
   <p>Την χειμερινή περίοδο ωστόσο οι ώρες εργασίας του ενάγοντα αυξάνονταν δεδομένου ότι πλέον υπηρετούσε ένα πλήρωμα, ο ίδιος&nbsp; κατέφθανε στο πλοίο προς ανάληψη καθηκόντων μισή ώρα πριν τον απόπλου ώρα 7.00 και αναχωρούσε μισή ώρα μετά τον τελευταίο κατάπλου στις 18.50 τις καθημερινές, 7.50 (με ώρα απόπλου 8.20) και 19.30 αντίστοιχα τα Σάββατα και τις Κυριακές, ενώ κατά την τρίωρη διακοπή των πλόων που πραγματοποιούνταν στο λιμάνι του Πειραιά ο ενάγων παρέμενε στο πλοίο εκτελώντας τις ίδιες άνω περιγραφόμενες εργασίες και κάποιες επιπλέον που απαιτούν περισσότερο χρόνο όπως το πλύσιμο του πλοίου και&nbsp; η εν γένει συντήρησή του, αναμένοντας στη θέση του την επανάληψη του ημερήσιου δρομολογίου. Στη χειμερινή περίοδο επομένως ο ενάγων σύμφωνα με τα ανωτέρω αποδειχθέντα πραγματοποιούσε καθημερινά περί τις 12 ώρες εργασία και συγκεκριμένα&nbsp; 4 ώρες υπερωριακής απασχόλησης τις καθημερινές και Κυριακές και 12 ώρες τα Σάββατα και τις αργίες. Ειδικότερα κατά τη ένδικη χειμερινή περίοδο η οποία περιλαμβάνει το διάστημα από 19-5-2017 έως 30-6-2017, από 30-10-2017 (όταν άρχισε η εκτέλεση του χειμερινού δρομολογίου) έως 28-12-2017 και από 15-3-2018 έως την απόλυσή του, στις 11-5-2018, ο ενάγων απασχολήθηκε κατά τους αντίστοιχους μήνες επί 28 Σάββατα και αργίες και επί 128 καθημερινές ημέρες και Κυριακές, μετά την αφαίρεση των αργιών του πλοίου λόγω επισκευών, καιρικών συνθηκών και απεργιών. Συγκεκριμένα εργάστηκε τους αντίστοιχους μήνες του ένδικου διαστήματος: Σάββατα και αργίες 2, 4 + 1(ανάληψης), 4 (Νοέμβριο), 3 + 1(6/12), 3&nbsp; + 1(25/3/2018) , 4 + 3(αργίες Πάσχα), 1+ 1 (πρωτομαγιά 2018) συνολικά επί 28 ημέρες για τις οποίες δικαιούται 3.376,8 ευρώ (28 ημέρες χ 12 ώρες χ 10,05 ευρώ αμοιβή ωρομισθίου). Αντίστοιχα καθημερινές και Κυριακές&nbsp; το 2017: 11, 24, 2, 26 και 20, το 2018: 13, 23 και 9&nbsp; συνολικά 128 ημέρες για τις οποίες δικαιούται 4.290,56 ευρώ (128 ημέρες χ 4 ώρες υπερωρία χ 8,38 ευρώ) και συνολικά για τις αιτίες αυτές 7.667,36 ευρώ. Επομένως ο ενάγων για το σύνολο της υπερωριακής του απασχόλησης, καθ’ όλη τη διάρκεια της ναυτολόγησή του στην εναγομένη, δικαιούται το συνολικό ποσό των&nbsp; 9.377,44 ευρώ&nbsp; (1.150,72 + 75,42 + 483,94 ευρώ αμοιβή υπερωρίας 1,30 ώρας κατά τη θερινή περίοδο τα Σάββατα-αργίες, τις Κυριακές, και τις&nbsp; καθημερινές της θερινής περιόδου, όπως δέχθηκε ορθά η εκκαλουμένη<strong> + </strong>7.667,36) και μετά την αφαίρεση ποσού&nbsp; 4.248 ευρώ που έλαβε για τις ίδιες αιτίες, απομένει οφειλόμενο υπόλοιπο 5.129,44 ευρώ. Κατά συνέπεια εσφαλμένα το πρωτοβάθμιο Δικαστήριο απέρριψε τον ισχυρισμό του ενάγοντα&nbsp; περί&nbsp;&nbsp; δωδεκάωρης διάρκειας της εργασίας του κατά την εκτέλεση των χειμερινών πλόων του πλοίου της εναγομένης και του συνεχόμενου αιτήματός του για καταβολή της αντίστοιχης αμοιβής, όπως βάσιμα παραπονείται με τον οικείο λόγο της έφεσής του σε αντίθεση με την εναγομένη η οποία, αβάσιμα, ισχυρίζεται τα αντίθετα με τους σχετικούς&nbsp; λόγους της έφεσης της.</p>
   <p>Στη συνέχεια, σύμφωνα με τα αποδειχθέντα πραγματικά περιστατικά, το Δικαστήριο κρίνει περαιτέρω ότι ο ενάγων, ο οποίος εκτελούσε κατά τη ναυτολόγησή του και τα καθήκοντα του επίκουρου κατόπιν προηγηθείσας εντολής από τους προϊσταμένους του, πλοίαρχο και ναύκληρο του πλοίου, ο τελευταίος εκ των οποίων σαφώς αποδέχθηκε το περιστατικό αυτό στην ένορκη κατάθεσή του στο ακροατήριο του πρωτοβάθμιου Δικαστηρίου, κάλυπτε αυτά κατά 60% εκτιμώντας ότι το ποσοστό 40% που δέχθηκε η εκκαλουμένη υπολείπεται του όγκου των εργασιών επίκουρου τις οποίες δέχθηκε ότι εκτελούσε ο ενάγων αφού η τυπικά προσληφθείσα ως επίκουρη ναυτικός στο ίδιο χρονικό διάστημα ήταν επιφορτισμένη με άλλα πλην της ειδικότητάς της καθήκοντα και η απασχόλησή της με τα κατεξοχήν καθήκοντα της επίκουρης ανερχόταν σε ποσοστό 40%. Επομένως γενομένου δεκτού μερικά&nbsp; του σχετικού αγωγικού ισχυρισμού&nbsp; ως ουσιαστικά βάσιμου, ο ενάγων δικαιούται για την αιτία αυτή: 2.096,62 ευρώ μηνιαίες ελάχιστες αποδοχές της ειδικότητας του επίκουρου ναυτικού –ποσό που δεν αμφισβητείται χ 60% χ 9,9 μήνες διάρκεια της ναυτικής σύμβασης του ενάγοντα&nbsp;&nbsp; = 11.699,13 ευρώ. Στις εν λόγω αποδοχές δεν συμπεριλαμβάνεται το επίδομα ιματισμού το οποίο δεν καταβαλλόταν στον ενάγοντα αφού&nbsp; χορηγούνταν στο πλήρωμα ενδυμασία που υποχρεωτικά έφερε, απορριπτομένου, όπως ορθά έκρινε και το πρωτοβάθμιο Δικαστήριο, ως ουσιαστικά αβάσιμου του σχετικού αγωγικού αιτήματος (περί καταβολής επιδόματος ιματισμού) καθώς ουδείς των (συναδέλφων ναυτικών) μαρτύρων του ενάγοντα που έχουν προσωπική αντίληψη για όσα αναφέρουν στις ένορκες βεβαιώσεις τους και κρίνονται αξιόπιστοι (σε συνδυασμό και με τις προσκομισθείσες αποδείξεις αγοράς σχετικών ειδών από την εναγομένη), δεν επιβεβαίωσε τον ισχυρισμό του ενάγοντα ότι δεν του χορηγούνταν ιματισμός.</p>
   <p>Από την εκτίμηση των ίδιων αποδεικτικών μέσων και ιδιαίτερα των&nbsp; μισθοδοτικών λογαριασμών πληρώματος που εξέδωσε η εναγόμενη για την μισθοδοσία του ενάγοντα και τις οποίες νόμιμα προσκομίζει και επικαλείται&nbsp; χωρίς να αντικρουστούν από άλλο, αντίθετο, αποδεικτικό μέσο, αποδείχθηκε ότι ο ενάγων&nbsp; στη διάρκεια της ναυτολόγησής του έλαβε για την τροφοδοσία του 268,94 ευρώ για 14 ημέρες εργασίας τον 5/2017, 576,30 ευρώ&nbsp; για κάθε έναν των επόμενων έξι μηνών, 537,88 ευρώ για τις 28 ημέρες εργασίας του τον&nbsp; 12/2017, 326,57 ευρώ για 17 ημέρες τον 5/2018, 576,30 ευρώ για τον 4/2018&nbsp; και 211,31 ευρώ για 11 ημέρες τον 5/2018 και συνολικά 5.378,8 ευρώ ποσό το οποίο&nbsp; υπολείπεται&nbsp; εκείνου&nbsp; των 5.359,59 ευρώ&nbsp; που ο ίδιος ζητά με την αγωγή του. Ορθά επομένως κατ’ αποτέλεσμα απέρριψε η εκκαλουμένη το σχετικό αίτημα ως ουσιαστικά αβάσιμο, σημειουμένου ότι από προφανή παραδρομή δεν συμπεριέλαβε το αντίστοιχο ποσό για τον μήνα Απρίλιο του 2018 στο σκεπτικό της για αυτό και υπολείπεται του πράγματι καταβληθέντος συνακόλουθα και όσα υποστηρίζει με το σχετικό λόγο της έφεσής του&nbsp; ο ενάγων είναι απορριπτέα ως ουσιαστικά αβάσιμα αφού έλαβε το προαναφερόμενο ποσό και όχι αυτό που ισχυρίζεται ότι έλαβε.</p>
   <p>Στη συνέχεια και ενόψει των ωρών υπερωριακής εργασίας που έγιναν δεκτές Α] τα επιδόματα εορτών 2017 και 2018 που δικαιούται ο ενάγων διαμορφώνονται ως εξής: μισθός ενέργειας 1.157,99 ευρώ + 22% επίδομα Κυριακών (που αφορά τις&nbsp; ώρες εργασίας μέχρι την συμπλήρωση του νομίμου οκταώρου) + 19,21 ευρώ ημερήσιο αντίτιμο τροφοδοσίας χ 30 ημέρες + 35,22 ευρώ επίδομα βαριάς και ανθυγιεινής εργασίας + 417,09 ευρώ επίδομα αδείας + μέσος όρος μηνιαίας υπερωριακής εργασίας [1.150,72 + 75,42 + 483,94 ευρώ αμοιβή υπερωρίας 9,30 και 1,30 ωρών τα Σάββατα-αργίες, τις Κυριακές, και τις&nbsp; καθημερινές αντίστοιχα της θερινής περιόδου + 7.667,36 ευρώ ( 3.376,8 + 4.290,56 ευρώ για τα Σάββατα-αργίες και Κυριακές –καθημερινές της χειμερινής περιόδου) : 9.377,44 : 279 ημέρες διάρκεια της ναυτολόγησής του χ 30 ημέρες = ] 1.008,32 ευρώ&nbsp; και συνολικά 3.449,68 ευρώ μηνιαίες αποδοχές τακτικά καταβαλλόμενες : 2/25 για κάθε 19 ημέρες διάρκεια της ναυτολόγησής του από 19-5-17 μέχρι 31-12-2017 = 220 ημέρες σύμφωνα με το αγωγικό αίτημα =&nbsp; 3.195,44 ευρώ για επίδομα Χριστουγέννων 2017,&nbsp; τα 19/11 των 2/25 των ίδιων αποδοχών&nbsp; για το επίδομα Χριστουγέννων 2018 : 159,77 ευρώ&nbsp;&nbsp; και για το Πάσχα 2017: 3.449,68 : 2 : 15 για κάθε οκτώ ημέρες διάρκεια της εργασίας του από 1-1-2018 έως 30-4-2018 (45 ημέρες σύμφωνα με το αγωγικό αίτημα) = 646,24 ευρώ και συνολικά 4.001,45 ευρώ μετά την αφαίρεση ποσού 2.707,24 ευρώ απομένει οφειλόμενο υπόλοιπο : 1.294,21 ευρώ<strong>, </strong>Β] το υπόλοιπο της καταβληθείσας&nbsp; αποζημίωσης απόλυσης που αντιστοιχεί σε αποδοχές 15 ημερών διαμορφώνεται πλέον με βάση τις προαναφερόμενες αποδοχές ποσού 3.449,68 : 30 χ 15=1.724,83 – 1.513,01 ευρώ που έλαβε για την ίδια αιτία: σε 211,82 ευρώ.</p>
   <p>Ενόψει όλων των γενομένων δεκτών&nbsp; ανωτέρω ο ισχυρισμός περί καταχρηστικής άσκησης της κρινόμενης αγωγής είναι ουσιαστικά αβάσιμος και συνακόλουθα ορθά απορρίφθηκε από την εκκαλουμένη τέλος δε&nbsp; μη υπάρχοντος άλλου λόγου έφεσης προς έρευνα θα πρέπει να&nbsp; γίνει δεκτή κατ’ ουσίαν η έφεση του ενάγοντα και να απορριφθεί κατ’ ουσίαν η έφεση της εναγομένης, να εξαφανιστεί για το ενιαίο της εκτέλεσης&nbsp; η εκκαλούμενη απόφαση στο σύνολό της, στη συνέχεια να κρατηθεί η υπόθεση και να εκδικαστεί από το παρόν Δικαστήριο,&nbsp; να γίνει μερικά δεκτή η από 4-7-2018 αγωγή&nbsp; και να&nbsp; υποχρεωθεί η εναγόμενη εταιρία να καταβάλει στον ενάγοντα το ποσό των&nbsp; 1.294,21 + 211,82 + 11.699,13 + 5.129,44 = 18.334,6 ευρώ με το νόμιμο τόκο από την επίδοση της αγωγής&nbsp; μέχρι την εξόφληση. Τα δικαστικά έξοδα του ενάγοντα και για τους δύο βαθμούς δικαιοδοσίας, κατόπιν σχετικού αιτήματός του, θα επιβληθούν σε βάρος της εναγομένης, ανάλογα με το βαθμό της νίκης αυτού (άρθρα 106, 176, 178 παρ.1, 183, 191 παρ.2, 591 παρ. 1 εδάφ. α` ΚΠολΔ), σύμφωνα με όσα ορίζονται στο διατακτικό.</p>
   <p>ΓΙΑ ΤΟΥΣ ΛΟΓΟΥΣ ΑΥΤΟΥΣ</p>
   <p>ΣΥΝΕΚΔΙΚΑΖΕΙ αντιμωλία των διαδίκων τις με αριθμ. έκθ. κατάθ. ……../13-1-2020 και ………../6-2-2020 αντίθετες εφέσεις κατά της 3922/2019 οριστικής απόφασης του Μονομελούς Πρωτοδικείου Πειραιώς, η οποία εκδόθηκε αντιμωλία των διαδίκων κατά την ειδική διαδικασία των περιουσιακών (εργατικών)&nbsp; διαφορών.</p>
   <p>ΔΕΧΕΤΑΙ&nbsp; τυπικά&nbsp; τις εφέσεις. ΔΕΧΕΤΑΙ κατ’ ουσίαν την με αριθμ. έκθ. κατάθ.&nbsp; ………./13-1-2020 &nbsp;έφεση και ΑΠΟΡΡΙΠΤΕΙ και κατ’ ουσίαν την με αριθμ. έκθ. κατάθ. ……./6-2-2020 έφεση.ΕΞΑΦΑΝΙΖΕΙ την&nbsp; με αριθμό 3922/2019 οριστική απόφαση του Μονομελούς Πρωτοδικείου Πειραιώς.ΚΡΑΤΕΙ την υπόθεση και ΔΙΚΑΖΕΙ την με αριθμ έκθ κατάθ ……../2018 αγωγή.ΔΕΧΕΤΑΙ αυτήν μερικά .ΥΠΟΧΡΕΩΝΕΙ&nbsp; την εναγόμενη εταιρία να καταβάλει στον ενάγοντα, το ποσό των δέκα οκτώ&nbsp; χιλιάδων τριακοσίων τριάντα τεσσάρων&nbsp; ευρώ και&nbsp; έξι&nbsp; λεπτών&nbsp; (18.334,6), με το νόμιμο τόκο από την επίδοση της αγωγής και μέχρι την εξόφληση. ΕΠΙΒΑΛΛΕΙ μέρος των δικαστικών εξόδων&nbsp; του ενάγοντα&nbsp; και για τους δύο βαθμούς δικαιοδοσίας, σε βάρος της εναγόμενης&nbsp; και ορίζει το ύψος αυτών στο ποσό των χιλίων&nbsp;&nbsp; (1.000 ) ευρώ.</p>
   <p>Κρίθηκε, αποφασίσθηκε και δημοσιεύθηκε στον Πειραιά σε έκτακτη, δημόσια στο ακροατήριό του συνεδρίαση,&nbsp; την <strong>1<sup>η</sup> Δεκεμβρίου 2020</strong>, χωρίς την παρουσία των διαδίκων και των πληρεξουσίων τους δικηγόρων.</p>
   <p><strong>Η &nbsp;ΔΙΚΑΣΤΗΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </strong><strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</strong><strong>&nbsp;&nbsp;Η ΓΡΑΜΜΑΤΕΑΣ</strong></p>
  </div><!-- .entry-content -->
 </article>
</div></div></div></body></html>