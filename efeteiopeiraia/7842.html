<html><body><h1>Αριθμός απόφασης 359/2021</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=7842<br/><div class="content"><div class="content-inner">
 <article id="post-7842" class="entry entry-single post-7842 post type-post status-publish format-standard hentry category-24 category-18">
  <h1 class="entry-title entry--item h2">Αριθμός απόφασης 359/2021</h1>
  <div class="entry-content entry--item">
   <div class="printomatic pom-small-black " id="id2246" data-print_target="article"></div>
   <p align="justify"><span style="font-family: Arial, sans-serif"><span style="font-size: medium"><b>ΕΦΕΤΕΙΟ ΠΕΙΡΑΙΑ</b></span></span></p>
   <p align="justify"><span style="font-family: Arial, sans-serif"><span style="font-size: medium"><b>ΤΑΚΤΙΚΗ ΔΙΑΔΙΚΑΣΙΑ</b></span></span></p>
   <p style="text-align: center" align="justify"><span style="font-family: Arial, sans-serif"><span style="font-size: medium"><b> Αριθμός Απόφασης </b><b>359</b><b>/202</b><span lang="en-US"><b>1</b></span></span></span></p>
   <p style="text-align: center" align="justify"><span style="font-family: Arial, sans-serif"><span style="font-size: medium"><b> ΤΟ ΜΟΝΟΜΕΛΕΣ ΕΦΕΤΕΙΟ ΠΕΙΡΑΙΑ</b></span></span></p>
   <p align="justify"><span style="font-family: Liberation Serif, serif"><span style="font-size: medium"><span style="font-family: Arial, sans-serif">Αποτελούμενο από το Δικαστή Ελευθέριο Γεωργίλη, Εφέτη, ο οποίος ορίστηκε από τον Πρόεδρο του Τριμελούς Συμβουλίου Διεύθυνσης του Εφετείου Πειραιά, και από τη Γραμματέα </span><span style="font-family: Arial, sans-serif"><span lang="el-GR">Ε.</span></span><span style="font-family: Arial, sans-serif"><span lang="el-GR">Τ.</span></span><span style="font-family: Arial, sans-serif">. </span></span></span></p>
   <p align="justify"><span style="font-family: Arial, sans-serif"><span style="font-size: medium">Συνεδρίασε δημόσια στο ακροατήριό του στις ……………., για να δικάσει την υπόθεση μεταξύ των : </span></span></p>
   <p align="justify"><span style="font-family: Arial, sans-serif"><span style="font-size: medium"><span lang="el-GR"><b>Καλούντων – Εφεσίβλητων</b></span>: 1) …………..<span lang="el-GR"> και 2) …………….</span>, οι οποίοι <span lang="el-GR">εκπροσωπήθηκαν από</span> τον πληρεξούσιο δικηγόρο Γεώργιο Τάτση. Και </span></span></p>
   <p align="justify"><span style="font-family: Arial, sans-serif"><span style="font-size: medium"><span lang="el-GR"><b>Καθ’ ου η κλήση – Εφεσίβλητου</b></span><b>: </b>……………., ο οποίος, κατά την εκφώνηση της υπόθεσης από το πινάκιο, δεν εμφανίστηκε, ούτε εκπροσωπήθηκε από πληρεξούσιο δικηγόρο. </span></span></p>
   <p align="justify"><span style="font-family: Arial, sans-serif"><span style="font-size: medium">Οι ενάγ<span lang="el-GR">οντες </span>ζήτησ<span lang="el-GR">αν</span> να γίνει δεκτή η από <span lang="el-GR">15.11.2017</span> και με αριθμό έκθεσης κατάθεσης ..……………<span lang="el-GR">/2017</span> αγωγή, την οποία άσκησ<span lang="el-GR">αν</span> ενώπιον του Μονομελούς Πρωτοδικείου Πειραιά. Το πρωτοβάθμιο δικαστήριο, με την απόφασή του <span lang="el-GR">2438</span><span lang="el-GR">/2018 </span><span lang="el-GR">έκανε δεκτή </span>την αγωγή. Κατά της απόφασης αυτής ο <span lang="el-GR">εν</span><span lang="el-GR">αγόμενος</span> άσκησε την από <span lang="el-GR">8.10.2018</span> και με αριθμό έκθεσης κατάθεσης …………..<span lang="el-GR">/2018</span> έφεση, με την οποία ζητεί να εξαφανιστεί η εκκαλουμένη και να <span lang="el-GR">απορριφθεί</span> η πιο πάνω αγωγή. Η συζήτηση της έφεσης προσδιορίστηκε για τις 1<span lang="el-GR">6.1.2020</span>, οπότε ματαιώθηκε (η συζήτησή της). <span lang="el-GR">Εξάλλου</span>, ο εφεσίβλητος, με την από <span lang="el-GR">24.1.2020</span> και με αριθμό έκθεσης κατάθεσης ………..<span lang="el-GR">/2000</span> κλήση, ζήτησε και προσδιορίστηκε εκ νέου η συζήτηση της έφεσης για τις 1<span lang="el-GR">8.2.2021,</span> <span lang="el-GR">αλλά δεν διεξήχθη, λόγω της προσωρινής αναστολής της λει-τουργίας των δικαστηρίων. Ήδη, με την πράξη </span><span lang="el-GR">93</span><span lang="el-GR">/202</span><span lang="el-GR">1</span><span lang="el-GR"> τ</span><span lang="el-GR">ης Προέδρου Εφετών,</span><span lang="el-GR"> που ορίστηκε από τ</span><span lang="el-GR">η</span><span lang="el-GR">ν Πρόεδρο του Τριμελούς Συμβουλίου Διεύθυνσης του Εφετείου Πειραιά, </span><span lang="el-GR">η οποία </span><span lang="el-GR">(πράξη) </span><span lang="el-GR">έλαβε τον ίδιο με την ως άνω έφεση</span><span lang="el-GR"> αριθμό έκθεσης κατάθεσης (………</span><span lang="el-GR">…</span><span lang="el-GR">/2020</span><span lang="el-GR">),</span><span lang="el-GR"> προσδιορίστηκε η συζήτησή της </span><span lang="el-GR">(έφεσης) </span><span lang="el-GR">αυτεπάγγελτα, κατ’ άρθρο </span><span lang="el-GR">21</span><span lang="el-GR"> του ν. 4</span><span lang="el-GR">786</span><span lang="el-GR">/202</span><span lang="el-GR">1</span><span lang="el-GR">,</span> για τη δικάσιμο που αναγράφεται στην αρχή της παρούσας και γράφτηκε στο πινάκιο. Η υπόθεση εκφωνήθηκε με τη σειρά της από το πινάκιο και συζητήθηκε. </span></span></p>
   <p align="justify"><span style="color: #000000"><span style="font-family: Arial, sans-serif"><span style="font-size: medium">Κατά τη συζήτηση της υπόθεσης ο πληρεξούσιος δικηγόρος των εφεσίβλητων, αφού ανέπτυξε τους ισχυρισμούς τους, ζήτησε να γίνουν δεκτοί και κατέθεσε προτάσεις. </span></span></span></p>
   <p style="text-align: center" align="justify"><span style="font-family: Arial, sans-serif"><span style="font-size: medium"><b> </b><b> ΑΦΟΥ ΜΕΛΕΤΗΣΕ ΤΗ ΔΙΚΟΓΡΑΦΙΑ</b></span></span></p>
   <p style="text-align: center" align="justify"><span style="font-family: Arial, sans-serif"><span style="font-size: medium"><b> </b><b>ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ</b></span></span></p>
   <p align="justify"><span style="font-family: Arial, sans-serif"><span style="font-size: medium">Ι. Νόμιμα φέρεται για συζήτηση, με την <span lang="el-GR">πράξη </span><span lang="el-GR">93</span><span lang="el-GR">/202</span><span lang="el-GR">1</span><span lang="el-GR"> τ</span><span lang="el-GR">ης Προέδρου Εφετών,</span><span lang="el-GR"> που ορίστηκε από τ</span><span lang="el-GR">η</span><span lang="el-GR">ν Πρόεδρο του Τριμελούς Συμβουλίου Διεύθυνσης του Εφετείου Πειραιά</span>, η από <span lang="el-GR">8.10.2018</span> έφεση, μετά τον ορισμό νέας δικασίμου, <span lang="el-GR">λόγω</span> της μη διεξαγωγής της συζήτησής της (έφεσης), κατά τη δικάσιμο της <span lang="el-GR">18.2.2021</span>, <span lang="el-GR">εξαιτίας</span> <span lang="el-GR">της προσωρινής αναστολής της λειτουργίας των δικαστηρίων, </span><span lang="el-GR">λόγω της</span><span lang="el-GR"> πανδημία</span><span lang="el-GR">ς </span><span lang="el-GR">του </span><span lang="en-US">COVID</span>. </span></span></p>
   <p align="justify"><span style="font-family: Arial, sans-serif"><span style="font-size: medium">ΙΙ. Σύμφωνα με τη διάταξη του άρθρου 524 §3 εδ. α´ του Κ.Πολ.Δ., όπως αντικαταστάθηκε από το άρθρο τρίτο του άρθρου 1 του ν. 4335/2015 (και ισχύει κατά το χρόνο άσκησης της ένδικης έφεσης, ήτοι μετά την 1.1.2016) «Σε περίπτωση ερημοδικίας του εκκαλούντος η έφεση απορρίπτεται». Η απόρριψη δε αυτή της έφεσης του εκκαλούντος, ο οποίος επιμελήθηκε για τη συζήτηση ή κλητεύθηκε νόμιμα κατ’ αυτήν, συντελείται κατ’ ουσίαν, παρά το ότι οι λόγοι της έφεσης στην πραγματικότητα δεν εξετάζονται ως προς το παραδεκτό και τη βασιμότητά τους, ωστόσο θεωρούνται, κατά πλάσμα του νόμου, ότι είναι αβάσιμοι και για την αιτία αυτή, πάντοτε, απορριπτέοι. Και τούτο, διότι το δικαστήριο δεν έχει τη δυνατότητα να εκδώσει αντίθετη απόφαση, δεχόμενο τους λόγους της έφεσης (Ολ.Α.Π. 16/1990 Νο.Β. 1990, σελ. 1337, Α.Π. 1479/2017, Α.Π. 783/2017 και Α.Π. 700/2017 όλες στην Τ.Ν.Π. «ΝΟΜΟΣ»). Εξάλλου, ο εκκαλών με την απουσία του ή τη μη προσήκουσα παράστασή του τεκμαίρεται ότι παραιτείται από την έφεση και αποδέχεται την πρωτόδικη απόφαση (Α.Π. 476/2017 και Α.Π. 268/2016 αμφότερες στην Τ.Ν.Π. «ΝΟΜΟΣ»). </span></span></p>
   <p align="justify"><span style="font-family: Arial, sans-serif"><span style="font-size: medium"> ΙΙΙ. Στην προκείμενη περίπτωση, εισάγεται προς συζήτηση η από <span lang="el-GR">8.10.2018</span> έφεση του ηττηθέντος <span lang="el-GR">εναγ</span><span lang="el-GR">ομέ</span><span lang="el-GR">νου – …………….</span>, στρεφόμενη κατά της οριστικής απόφασης <span lang="el-GR">2438</span>/2018 του Μονομελούς Πρωτοδικείου Πειραιά, που εκδόθηκε, <span lang="el-GR">ερήμην του τελευταίου</span>, κατά την τακτική διαδικασία και με την οποία <span lang="el-GR">έγινε δεκτή </span><span lang="el-GR">και </span><span lang="el-GR">ως ουσιαστικά βάσιμη</span><span lang="el-GR">,</span> λόγω της ερημοδικίας του, η από 15.11.2017 και με αριθμό έκθεσης κατάθεσης …………<span lang="el-GR">/2017 </span>αγωγή των ………………. <span lang="el-GR">και</span><span lang="el-GR"> ………</span>. Ωστόσο, κατά την εκφώνηση της υπόθεσης από τη σειρά του πινακίου, ο εκκαλών δεν εμφανίστηκε, ούτε εκπροσωπήθηκε από πληρεξούσιο δικηγόρο. Ε<span lang="el-GR">ξάλλου</span>, <span lang="el-GR">κατά</span> την αρχική δικάσιμο της 18.2.2021, η συζήτηση της υπόθεσης επισπεύσθηκε από το<span lang="el-GR">υς εφεσίβλητους</span>, όπως προκύπτει από την <span lang="el-GR">έκθεση επίδοσης ………….</span><span lang="el-GR">´</span><span lang="el-GR">/29.1.2020 </span><span lang="el-GR">τ</span><span lang="el-GR">ης</span><span lang="el-GR"> δικαστικ</span><span lang="el-GR">ής</span><span lang="el-GR"> επιμελ</span><span lang="el-GR">ήτριας</span> <span lang="el-GR">στην περιφέρεια του Εφετείου </span><span lang="el-GR">Κρήτης, ……………</span><span lang="el-GR">, </span>οπότε δεν συζητήθηκε, <span lang="el-GR">λόγ</span>ω<span lang="el-GR"> της προσωρινής αναστολής της λειτουργίας των δικαστηρίων, </span><span lang="el-GR">εξαιτίας της πανδημίας του </span><span lang="en-US">COVID</span><span lang="el-GR">. </span><span lang="el-GR">Στη συνέχεια, η συζήτησή της προσδιορίστηκε</span> <span lang="el-GR">αυτεπάγγελτα από το Δικαστήριο, με την πράξη 93/2021 της Προέδρου Εφετών, που ορ</span><span lang="el-GR">ίστηκε</span><span lang="el-GR"> από την Πρόεδρο του Τριμελούς Συμβουλίου Διεύθυνσης του Εφετείου Πειραιά, η εγγραφή δε της υπόθεσης στο πινάκιο έγινε με πρωτοβουλία του Γραμματέα </span><span lang="el-GR">του Δικαστηρίου</span> <span lang="el-GR">(γνωστοποιήθηκε </span><span lang="el-GR">και</span><span lang="el-GR"> στο δικηγορικό σύλλογο της έδρας του Δικαστηρίου, αναρτήθηκε στην πύλη ψηφιακών υπηρεσιών δικαστηρίων</span><span style="color: #000000"><span lang="el-GR">«solon.gov.gr</span></span></span></span><span style="font-size: medium"><span lang="el-GR">) </span></span><span style="font-size: medium"><span lang="el-GR">και</span></span><span lang="el-GR"> ισχύει ως κλήτευση όλων των διαδίκων, κατ</span><span lang="el-GR">ά το</span><span lang="el-GR"> άρθρο 21 του ν. 4786/2021. Επομένως, ο εκκαλών πρέπει να δικαστεί ερήμην. </span></p>
   <p align="justify"><span style="font-family: Arial, sans-serif"><span style="font-size: medium"> <span lang="en-US">V</span>Ι. Κατ’ ακολουθίαν των ανωτέρω, σύμφωνα και με όσα αναφέρονται στη μείζονα σκέψη, πρέπει, κατά τη διάταξη του άρθρου 524 §3 του Κ.Πολ.Δ., να απορριφθεί η έφεση του εκκαλούντος, κατ’ ουσίαν. Επιπλέον, πρέπει α) να ορισθεί παράβολο για την περίπτωση άσκησης ανακοπής ερημοδικίας κατά της παρούσας από τον ερημοδικαζόμενο εκκαλούντα (άρθρα 501, 502 §1 και 505 §2 του Κ.Πολ.Δ.) και β) λόγω της ήττας του τελευταίου, να διαταχθεί η εισαγωγή στο Δημόσιο Ταμείο του παραβόλου των εκατό (100) ευρώ, που κατατέθηκε από αυτόν με το παράβολο δημοσίου σειράς Α´, με αριθμό <span lang="el-GR">……….</span> (άρθρο 495 §3Α. περ. β´ του Κ.Πολ.Δ.) και να καταδικαστεί στην πληρωμή των δικαστικών εξόδων των εφεσίβλητων, για τον παρόντα βαθμό δικαιοδοσίας, κατά παραδοχή του σχετικού νόμιμου αιτήματος των τελευταίων (άρθρα 69 §1, 68 §1, 63 §1<span lang="en-US">i </span><span lang="el-GR">περ. α</span> του ν. 4194/2013, 176, 183 και 191 §2 του Κ.Πολ.Δ.), όπως ορίζεται ειδικότερα στο διατακτικό. </span></span></p>
   <p align="justify"><span style="font-family: Arial, sans-serif"><span style="font-size: medium"><b> </b><b> ΓΙΑ ΤΟΥΣ ΛΟΓΟΥΣ ΑΥΤΟΥΣ</b></span></span></p>
   <p align="justify"><span style="font-family: Arial, sans-serif"><span style="font-size: medium">Δικάζει ερήμην του εκκαλούντος. </span></span></p>
   <p align="justify"><span style="font-family: Arial, sans-serif"><span style="font-size: medium">Ορίζει το παράβολο στο ποσό των διακοσίων πενήντα (250) ευρώ, για την περίπτωση άσκησης, από τον εκκαλούντα, ανακοπής ερημοδικίας, κατά της απόφασης αυτής. </span></span></p>
   <p align="justify"><span style="font-family: Arial, sans-serif"><span style="font-size: medium">Απορρίπτει την από <span lang="el-GR">8.10.2018</span> και με αριθμό έκθεσης κατάθεσης ……………..<span lang="el-GR">/2018</span> έφεση του <span lang="el-GR">……………..</span>, κατά της οριστικής απόφασης <span lang="el-GR">2438</span><span lang="el-GR">/2018</span> του Μονομελούς Πρωτοδικείου Πειραιά. </span></span></p>
   <p align="justify"><span style="font-family: Arial, sans-serif"><span style="font-size: medium">Διατάσσει την εισαγωγή στο Δημόσιο Ταμείο του κατατεθέντος από τον εκκαλούντα παραβόλου, που αναφέρεται στο σκεπτικό. Και </span></span></p>
   <p align="justify"><span style="font-family: Arial, sans-serif"><span style="font-size: medium">Καταδικάζει τον εκκαλούντα στην πληρωμή των δικαστικών εξόδων <span lang="el-GR">των εφεσίβλητων</span>, για τον παρόντα βαθμό δικαιοδοσίας, τα οποία καθορίζει στο ποσό των <span lang="el-GR">χιλίων εκατόν σαράντα </span>(<span lang="el-GR">1.14</span>0) ευρώ. </span></span></p>
   <p align="justify"><span style="font-family: Arial, sans-serif"><span style="font-size: medium">Κρίθηκε, αποφασίσθηκε και δημοσιεύθηκε στον Πειραιά σε έκτακτη, δημόσια συνεδρίαση, στο ακροατήριό του, στις <span lang="en-US">1</span>9 <span lang="el-GR">Ιου</span><span lang="en-US">λ</span><span lang="el-GR">ίου</span> 2021, χωρίς την παρουσία των διαδίκων και των πληρεξούσιων δικηγόρων τους. </span></span></p>
   <p align="justify"><span style="font-family: Arial, sans-serif"><span style="font-size: medium"><b>Ο ΔΙΚΑΣΤΗΣ &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;&nbsp; </b><b> </b><b> Η ΓΡΑΜΜΑΤΕΑΣ </b></span></span></p>
  </div><!-- .entry-content -->
 </article>
</div></div></div></body></html>