<html><body><h1>Αριθμός Απόφασης 3/2019</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=747<br/><div class="content"><div class="content-inner">
 <article id="post-747" class="entry entry-single post-747 post type-post status-publish format-standard hentry category-20 category-18">
  <h1 class="entry-title entry--item h2">Αριθμός Απόφασης 3/2019</h1>
  <div class="entry-content entry--item">
   <div class="printomatic pom-small-black " id="id7905" data-print_target="article"></div>
   <p style="text-align: center;"><strong>Αριθμός&nbsp;&nbsp;&nbsp; 3/2019</strong></p>
   <p style="text-align: center;"><strong>ΤΟ ΜΟΝΟΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p style="text-align: center;"><strong>ΝΑΥΤΙΚΟ ΤΜΗΜΑ</strong></p>
   <p>Αποτελούμενο από τη Δικαστή, Χαρίκλεια Σαραμαντή, Εφέτη, η οποία ορίσθηκε από τον Πρόεδρο του Τριμελούς Συμβουλίου Διευθύνσεως του Εφετείου Πειραιώς, και από τη Γραμματέα K.Δ.</p>
   <p style="text-align: center;"><strong>ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center;"><strong>ΚΑΙ ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <p>Σύμφωνα με τη διάταξη του άρθρου 260 παρ.1 του ΚΠολΔ, το οποίο, σύμφωνα με το άρθρο 524 παρ.&nbsp; 1 του ίδιου Κώδικα, ισχύει και στην ενώπιον του δευτεροβάθμιου δικαστηρίου δίκη, «αν κατά την εκφώνηση της υπόθεσης δεν εμφανίζονται όλοι οι διάδικοι ή εμφανίζονται αλλά δεν μετέχουν κανονικά στη συζήτηση, η συζήτηση ματαιώνεται». Στην περίπτωση που η μη εμφάνιση ή η μη προσήκουσα εμφάνιση των διαδίκων, διαπιστωθεί μετά τη συζήτηση της υπόθεσης, κατά το στάδιο&nbsp; μελέτης της υπόθεσης ή της διάσκεψης, η ματαίωση της συζήτησης κηρύσσεται με δικαστική απόφαση. Στη συνέχεια, η δήλωση του, νομότυπα&nbsp; ενώπιον του Δικαστηρίου κατά τη συζήτηση της υπόθεσης, εμφανισθέντος&nbsp; διαδίκου, να θεωρηθεί απών, ενέχει δήλωση ανάκλησης της παράστασής του, η οποία (δήλωση) έχει ως συνέπεια να&nbsp; θεωρείται ότι η τελευταία δεν έγινε (αναλόγως με τη διάταξη του άρθρου 295 ΚΠολΔ), με, περαιτέρω, αποτέλεσμα να θεωρείται αναδρομικά ματαιωμένη η συζήτηση της υπόθεσης, σύμφωνα με το άρθρο 260 του ΚΠολΔ (ΕφΑΘ 8862/2000,&nbsp; ΕΠ 87/2017 αδημοσ,&nbsp; ΕΠ 409/2016 και 278/2012 δημοσ στην ΤΝΠ ΝΟΜΟ). Για τους ίδιους αυτούς λόγους, θεωρείται αναδρομικά ματαιωμένη η συζήτηση της υπόθεσης (σύμφωνα με το&nbsp; άρθρο 260 ΚΠολΔ) και στην περίπτωση της από μέρους&nbsp; όλων των παρασταθέντων διαδίκων, δήλωσης η οποία γίνεται μετά τη συζήτηση, με την οποία εκφράζουν την&nbsp; επιθυμία τους για την, μη, έκδοση απόφασης επί της συζητηθείσας υπόθεσης (βλ. Β. Βαθρακοκοίλη, ό.π., τομ. Η`, άρθ. 260, αρ. 3 σ. 304), στην, ενδεικτική, περίπτωση που επήλθε, στο μετά τη συζήτηση χρονικό διάστημα, συμβιβαστική επίλυση της διαφοράς τους.</p>
   <p>Στην προκειμένη περίπτωση κατά την εκφώνηση από τη σειρά του οικείου πινακίου στο ακροατήριο αυτού του Δικαστηρίου, που έλαβε χώρα στην αναγραφόμενη στην αρχή της παρούσας απόφασης δικάσιμο, της με&nbsp; αριθμ. έκθ. κατάθ. …………&nbsp; έφεσης, ασκηθείσας από τον ηττηθέντα στον πρώτο βαθμό ενάγοντα, κατά της με αριθμό 3149/2017 οριστικής απόφασης του Μονομελούς Πρωτοδικείου Πειραιώς, η οποία εκδόθηκε, αντιμωλία των διαδίκων, κατά την ειδική διαδικασία των περιουσιακών – εργατικών διαφορών&nbsp; και με την οποία απορρίφθηκε ως κατ’ ουσίαν αβάσιμη η από 21-10-2016 (με αυξ. αριθμ. εκθ. καταθ. ………) αγωγή του περί&nbsp; καταβολής δεδουλευμένων αποδοχών, μισθών ασθενείας και αποζημίωσης λόγω ναυτεργατικού ατυχήματος για πλήρη πρόσκαιρη ανικανότητα, κατά τα ειδικότερα στο δικόγραφό της διαλαμβανόμενα, τόσο ο εκκαλών όσο και εφεσίβλητοι ήταν παρόντες και εκπροσωπήθηκαν&nbsp; από τους&nbsp; πληρεξούσιους δικηγόρους τους. Ήδη&nbsp;&nbsp; όμως οι πληρεξούσιοι δικηγόροι αμφοτέρων των διαδίκων μερών,&nbsp; ………… του εκκαλούντος – ενάγοντος και ………… των εφεσιβλήτων- εναγομένων με την από 20-11-2018 έγγραφη, κοινή, δήλωση ματαίωσης, που υποβλήθηκε στο παρόν Δικαστήριο μετά τη συζήτηση της υπόθεσης στο ακροατήριο, γνωστοποίησαν ότι οι εντολείς τους&nbsp; δεν επιθυμούν την έκδοση απόφασης επί της έφεσης καθώς ο ενάγων, όπως δηλώνει και συνυπογράφει και&nbsp; ο ίδιος την ανωτέρω κοινή δήλωση, εξοφλήθηκε πλήρως και παραιτείται από το δικαίωμα και το δικόγραφο της έφεσης. Η ως άνω δήλωση των διαδίκων ενέχει και δήλωση ανάκλησης της παράστασής τους, η οποία&nbsp; (παράσταση) μετά ταύτα θεωρείται ότι δεν έγινε, με συνέπεια οι&nbsp; διάδικοι να καταστούν πλέον δικονομικά απόντες. Ενόψει αυτών και όσων αναπτύσσονται στην αρχή της απόφασης, πρέπει να κηρυχθεί ματαιωμένη η συζήτηση της υπόθεσης, κατά το άρθρο 260 του ΚΠολΔ.</p>
   <p>ΓΙΑ ΤΟΥΣ ΛΟΓΟΥΣ ΑΥΤΟΥΣ</p>
   <p>ΚΗΡΥΣΣΕΙ ματαιωμένη της συζήτηση της έφεσης με&nbsp; αριθμ. έκθ. κατάθ. …………, ασκηθείσας από τον ηττηθέντα στον πρώτο βαθμό ενάγοντα, κατά της με αριθμό 3149/2017 οριστικής απόφασης του Μονομελούς Πρωτοδικείου Πειραιώς, η οποία εκδόθηκε, αντιμωλία των διαδίκων, κατά την ειδική διαδικασία των περιουσιακών – εργατικών διαφορών.</p>
   <p>Κρίθηκε, αποφασίσθηκε και δημοσιεύθηκε στον Πειραιά σε έκτακτη, δημόσια στο ακροατήριό του συνεδρίαση, στις <strong>&nbsp;2 Ιανουαρίου 2019</strong>, χωρίς την παρουσία των διαδίκων και των πληρεξουσίων τους δικηγόρων.</p>
   <p><strong>Η ΔΙΚΑΣΤΗΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </strong><strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</strong><strong>&nbsp;&nbsp;Η ΓΡΑΜΜΑΤΕΑΣ</strong></p>
   <p>&nbsp;</p>
  </div><!-- .entry-content -->
 </article>
</div></div></div></body></html>