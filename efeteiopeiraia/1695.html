<html><body><h1>Αριθμός απόφασης 155/2019</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=1695<br/><div class="content"><div class="content-inner">
 <article id="post-1695" class="entry entry-single post-1695 post type-post status-publish format-standard hentry category-24 category-18">
  <h1 class="entry-title entry--item h2">Αριθμός απόφασης 155/2019</h1>
  <div class="entry-content entry--item">
   <div class="printomatic pom-small-black " id="id4786" data-print_target="article"></div>
   <p><strong>ΕΛΛΗΝΙΚΗ ΔΗΜΟΚΡΑΤΙΑ</strong></p>
   <p><strong>ΕΦΕΤΕΙΟ ΠΕΙΡΑΙΩΣ</strong></p>
   <p style="text-align: center;"><strong>Αριθμός απόφασης&nbsp; 155&nbsp; /2019</strong></p>
   <p style="text-align: center;"><strong>ΤΟ ΜΟΝΟΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p><strong>ΣΥΓΚΡΟΤΗΘΗΚΕ</strong> από τη Δικαστή&nbsp; Αγγελική Δέτση, Εφέτη, &nbsp;η οποία&nbsp; ορίσθηκε από τον Πρόεδρο του Τριμελούς Συμβουλίου Διευθύνσεως του Εφετείου Πειραιώς, και από τη γραμματέα Γ.Λ..</p>
   <p style="text-align: center;"><strong>ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center;"><strong>ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <p>Εισάγονται προς συζήτηση ενώπιον του Δικαστηρίου τούτου α) η από 26-3-2018 και ειδ. αρ. κατάθ. ….. και β) η από 16-10-2017 και ειδ. αρ. κατάθ. …….. εφέσεις, οι οποίες πρέπει να συνεκδικαστούν, &nbsp;διότι είναι συναφείς μεταξύ τους, καθόσον προσβάλλουν την ίδια πρωτόδικη απόφαση, πρόκειται για τους ίδιους διαδίκους και για το ίδιο βιοτικό γεγονός, ενώ με τη συνεκδίκασή τους επιτυγχάνεται η μείωση των εξόδων και η επιτάχυνση της διαδικασίας (άρθρα 524 § 1 σε συνδ. με 246 ΚΠολΔ).</p>
   <p>Οι ανωτέρω υπό κρίση εφέσεις των εν μέρει ηττηθέντων διαδίκων κατά της υπ’ αριθμ. 3784/2017 οριστικής απόφασης του Μονομελούς Πρωτοδικείου Πειραιώς, που εκδόθηκε αντιμωλία των διαδίκων κατά την ειδική διαδικασία του άρθρου 681Β ΚΠολΔ και δέχθηκε εν μέρει τόσο την από 8-12-2016 (ειδ. αρ. κατάθ. …….) αγωγή της ενάγουσας, ………., όσο και την από &nbsp;12-9-2016 (ειδ. αρ. κατάθ. …………..) αγωγή του ενάγοντος, ………., έχουν ασκηθεί νομότυπα και εμπρόθεσμα, ήτοι με κατάθεση του δικογράφου τους στη γραμματεία του εκδόντος την προσβαλλόμενη απόφαση Δικαστηρίου και εντός τριετίας από τη δημοσίευση της εκκαλουμένης απόφασης, που έλαβε χώρα στις 7-8-2017, καθόσον από τα προσκομιζόμενα έγγραφα δεν προκύπτει, ούτε οι διάδικοι επικαλούνται ότι έχει χωρήσει επίδοσης της (εκκαλουμένης), αρμοδίως δε φέρονται για να δικαστούν από το Δικαστήριο αυτό (άρθρα 19, 495 § 1, 498, 500, 511, 513, 516, 517, 518 § 2 ΚΠολΔ).&nbsp; Πρέπει, επομένως, &nbsp;οι εφέσεις να γίνουν τυπικά δεκτές και να ερευνηθούν περαιτέρω, κατά την ίδια διαδικασία, ως προς το παραδεκτό και βάσιμο των λόγων τους και κατά το μέρος που μεταβιβάζεται &nbsp;με αυτές η υπόθεση στο παρόν δικαστήριο (άρθρα 522 και &nbsp;533 § 1 ΚΠολΔ).</p>
   <p>Με την από 8-12-2016 ένδικη αγωγή της, που άσκησε ενώπιον του Μονομελούς Πρωτοδικείου Πειραιώς η ενάγουσα, ήδη εκκαλούσα-εφεσίβλητη, ατομικά και με την ιδιότητα της ως ασκούσα προσωρινά την επιμέλεια των ανήλικων τέκνων της, ζήτησε 1) να ανατεθεί η επιμέλεια&nbsp;&nbsp; των ανηλίκων τέκνων, που απέκτησε με τον εν διαστάσει εναγόμενο σύζυγο της, ………, αποκλειστικά στην ίδια, διότι τούτο επιβάλλει το συμφέρον τους, 2)να υποχρεωθεί ο εναγόμενος, πατέρας των ανηλίκων τέκνων τους, να της καταβάλλει, με την ιδιότητα της ως ασκούσα την επιμέλεια αυτών και για λογαριασμό τους, &nbsp;εντός του πρώτου πενθημέρου &nbsp;κάθε μήνα,&nbsp; ως συνεισφορά του στην ανάλογη τακτική μηνιαία διατροφή&nbsp; τους, τα ποσά των 600 € για κάθε ανήλικη, για χρονικό διάστημα &nbsp;δύο ετών &nbsp;από 10-12-2016 έως 10-12-2018, νομιμότοκα από την επίδοση της αγωγής, 3) να κηρυχθεί η απόφαση προσωρινά εκτελεστή και να καταδικαστεί ο εναγόμενος στα δικαστικά της έξοδα. &nbsp;Επίσης, &nbsp;ο εναγόμενος στην ανωτέρω αγωγή, ήδη εφεσίβλητος-εκκαλών, άσκησε ενώπιον του ίδιου ως άνω δικαστηρίου την από 12-9-2016 ένδικη αγωγή του, με την οποία ζήτησε να ρυθμιστεί το δικαίωμα επικοινωνίας με τα ανήλικα τέκνα του, κατά τον αναφερόμενο σε αυτήν τρόπο, να απειληθεί κατά της εναγομένης χρηματική ποινή ποσού 500 ευρώ για κάθε παράβαση της απόφασης, που θα εκδοθεί, να κηρυχθεί η απόφαση προσωρινά εκτελεστή και να καταδικαστεί η αντίδικος στα δικαστικά του έξοδα. Το πρωτοβάθμιο δικαστήριο, αφού συνεκδίκασε τις ανωτέρω αγωγές, τις δέχτηκε κατά ένα μέρος και συγκεκριμένα : Α) ανέθεσε την άσκηση της επιμέλειας των ανηλίκων τέκνων των διαδίκων αποκλειστικά στην ενάγουσα μητέρα τους, Β) υποχρέωσε τον εναγόμενο πατέρα τους να προκαταβάλλει στην ενάγουσα, με την ιδιότητά της ως ασκούσα την επιμέλεια αυτών, εντός του πρώτου πενθημέρου κάθε μήνα, ως μηνιαία διατροφή αυτών το ποσό των 450 ευρώ για τη ……. και το ποσό των 400 ευρώ για τη ….., και για χρονικό διάστημα δύο ετών από την επίδοση της αγωγής, με τον νόμιμο τόκο από την καθυστέρηση καταβολής κάθε μηνιαίας δόσης, Γ) ρύθμισε το δικαίωμα επικοινωνίας του ενάγοντος πατέρα των ανηλίκων με αυτά ως εξής : 1) Κάθε Πέμπτη από ώρα 17:15 έως ώρα 21:00, 2) κάθε πρώτο και τρίτο σαββατοκύριακο εκάστου μήνα, από ώρα 11:00 του Σαββάτου έως ώρα 20:00 της Κυριακής, 3) κατά τις εορτές των Χριστουγέννων και Νέου έτους από μία εβδομάδα εναλλάξ και ειδικότερα, κατά τα έτη που λήγουν σε άρτιο αριθμό από ώρα 13:00 της 24/12 έως ώρα 20:00 της 30/12,&nbsp; κατά δε τα έτη που λήγουν σε περιττό αριθμό από ώρα 13:00 της 31/12 έως ώρα 20:00 της 6/1 του επόμενου έτους, 4) κατά την περίοδο του Πάσχα από μία εβδομάδα εναλλάξ και ειδικότερα κατά τα έτη που λήγουν σε περιττό αριθμό από ώρα 13:00 της Μ. Δευτέρας έως ώρα 20:00 της Δευτέρας της Διακαινησίμου, κατά δε τα έτη που λήγουν σε άρτιο αριθμό από ώρα 13:00 της Δευτέρας Διακαινησίμου έως ώρα 20:00 της Κυριακής του Θωμά και 5) κατά τις θερινές διακοπές επί δέκα συνεχόμενες ημέρες κατά τον μήνα Ιούλιο ή Αύγουστο κατόπιν συνεννόησης των διαδίκων, άλλως, εφόσον δηλαδή δεν υπάρξει τέτοια συνεννόηση, επί δέκα συνεχόμενες ημέρες κατ’ έτος εναλλάξ και ειδικότερα κατά τα έτη που λήγουν σε περιττό αριθμό από ώρα 10:00 της 10/7 έως ώρα 20:00 της 20/7 και κατά τα έτη που λήγουν σε άρτιο αριθμό από ώρα 10:00 της 10/8 έως ώρα 20:00 της 20/8. Επίσης, ορίστηκε με την άνω απόφαση, ότι ο ενάγων πατέρας θα παραλαμβάνει τις ανήλικες κατά τα προαναφερόμενα εναρκτήρια χρονικά σημεία από την είσοδο της οικίας, όπου διαμένουν με την εναγομένη μητέρα τους, και υποχρεούται να τα επιστρέφει στον ίδιο τόπο κατά τα αναφερόμενα ως άνω καταληκτικά χρονικά σημεία, όπως επίσης υποχρεούται κατά τις ημέρες που οι ανήλικες διανυκτερεύουν μαζί του να επιτρέπει την τηλεφωνική επικοινωνία&nbsp; της μητέρας τους με αυτές κατά τις ώρες από 09:00 έως 09:30. Τέλος, απείλησε σε βάρος της εναγομένης χρηματική ποινή ποσού 300 ευρώ για κάθε παράβαση της διάταξης, που ρύθμισε την επικοινωνία, ενώ συμψήφισε τα δικαστικά έξοδα μεταξύ των διαδίκων. Κατά της ανωτέρω απόφασης, και μόνο κατά τα κεφάλαια της διατροφής και της επικοινωνίας (Β και Γ), παραπονούνται αμφότεροι οι διάδικοι με τις ένδικες εφέσεις τους για τους λόγους, που εκθέτουν σ’ αυτές, οι οποίοι ανάγονται σε εσφαλμένη ερμηνεία και εφαρμογή του νόμου και πλημμελή εκτίμηση των αποδείξεων και ζητούν, αφού εξαφανιστεί η εκκαλουμένη, να γίνουν δεκτές εξ ολοκλήρου οι αγωγές τους.</p>
   <p>Από το συνδυασμό των διατάξεων των άρθρων 1390 εδ. α’, 1485, 1486, 1489 § 2 και 1493 ΑΚ προκύπτει ότι, και οι δύο γονείς του ανήλικου τέκνου, που δεν μπορεί να διατραφεί από δικούς του πόρους, είναι υποχρεωμένοι να διατρέφουν αυτό, καθένας ανάλογα με την οικονομική του δυνατότητα. Το μέτρο της διατροφής του ανηλίκου τέκνου, η οποία περιλαμβάνει όλα όσα είναι αναγκαία για τη συντήρησή του, καθώς και τα έξοδα της ανατροφής του και της εκπαίδευσής του γενικά, προσδιορίζεται από τις ανάγκες του τέκνου, όπως αυτές προκύπτουν από τις συνθήκες της ζωής του. Η συνεισφορά των γονέων στη διατροφή του τέκνου τους γίνεται με την προσωπική εργασία τους, τα εισοδήματα τους και την περιουσία τους, χωρίς καμία διάκριση ανάμεσα στις δυνάμεις τους αυτές. Ο εναγόμενος, γονέας, προς καταβολή ολόκληρου του ποσού της διατροφής του τέκνου του, μπορεί να επικαλεστεί κατ’ ένσταση (άρθρο 262 ΚΠολΔ) ότι και ο άλλος γονέας έχει την οικονομική δυνατότητα, σε σχέση με τη δική του και σε συνδυασμό με τις λοιπές υποχρεώσεις του, να καλύψει μέρος της ανάλογης διατροφής του τέκνου τους, οπότε με την απόδειξη&nbsp; του ισχυρισμού αυτού, περιορίζεται η &nbsp;υποχρέωση &nbsp;του &nbsp;εναγόμενου γονέα κατά το ποσό που αντιστοιχεί στην οικονομική δυνατότητα και στη βάση αυτής υποχρέωση συνεισφοράς του άλλου γονέα (ΑΠ 120/2013,&nbsp; ΑΠ 680/2010, ΑΠ 416/2007 ΝΟΜΟΣ). Η προβολή του ανωτέρω ισχυρισμού από τον υπόχρεο προς διατροφή εναγόμενο λειτουργεί ως ένσταση και πρέπει να συντελεστεί στο ακροατήριο, ενώπιον του πρωτοβάθμιου Δικαστηρίου κατά την έναρξη της συζητήσεως της υποθέσεως με σχετική σαφή και ορισμένη δήλωση, που καταχωρίζεται στα πρακτικά. Στην περίπτωση, όμως, που με την αγωγή δεν ζητείται το σύνολο του ποσού, στο οποίο αποτιμώνται οι διατροφικές ανάγκες του δικαιούχου, αλλά μόνον το μέρος, το οποίο, κατά την άποψη του ενάγοντος, πρέπει να βαρύνει τον εναγόμενο γονέα, σε αναλογία προς τις οικονομικές δυνάμεις αυτού και του άλλου γονέα (του μη εναγομένου), ο αμυντικός ισχυρισμός, ότι η αναλογία αυτή είναι διαφορετική από εκείνη που αναφέρεται στην αγωγή, λειτουργεί ως άρνηση. Στην περίπτωση αυτή ο συσχετισμός των οικονομικών δυνάμεων των δύο γονέων πρέπει να γίνει από το δικαστήριο αυτεπαγγέλτως, σύμφωνα προς τα πραγματικά περιστατικά που αποδεικνύουν εκατέρωθεν (ΕΠειρ 486/2015, ΕΑ 856/2010, ΕΘ 2944/2004 ΝΟΜΟΣ).</p>
   <p>Από την επανεκτίμηση των ενόρκων καταθέσεων των μαρτύρων των διαδίκων, που εξετάστηκαν στο ακροατήριο του πρωτοβαθμίου δικαστηρίου και περιέχονται στα ταυτάριθμα με την εκκαλουμένη απόφαση απομαγνητοφωνημένα πρακτικά δημόσιας συνεδρίασης, &nbsp;καθώς και από όλα ανεξαιρέτως τα έγγραφα, που νόμιμα μετ’ &nbsp;επικλήσεως προσκομίζουν οι διάδικοι, συμπεριλαμβανομένων και εκείνων που παραδεκτά το πρώτον προσκομίζονται στο παρόν Δικαστήριο (άρθρο 529 § 1 ΚΠολΔ), είτε προς άμεση απόδειξη είτε για τη συναγωγή δικαστικών τεκμηρίων, για μερικά από τα οποία γίνεται ειδικότερη μνεία παρακάτω, χωρίς ωστόσο να παραληφθεί ουδένα για την ουσιαστική διάγνωση της διαφοράς, μεταξύ των οποίων και οι προσκομιζόμενες φωτογραφίες, που η γνησιότητά τους δεν αμφισβητήθηκε, καθώς και από τα διδάγματα της κοινής πείρας, που λαμβάνονται υπόψη αυτεπαγγέλτως, αποδεικνύονται τα παρακάτω πραγματικά περιστατικά : Οι διάδικοι τέλεσαν νόμιμο&nbsp; γάμο &nbsp;στη Μαγούλα Αττικής στις 26-12-2011 και από τον γάμο τους αυτόν απέκτησαν δύο τέκνα,&nbsp; τη ….., που γεννήθηκε στις 13-6-2012, και τη ……, που γεννήθηκε στις 4-3-2014, ηλικίας κατά τον χρόνο συζήτησης στο πρωτοβάθμιο δικαστήριο περίπου 5 και 3 χρονών αντίστοιχα. Η έγγαμη συμβίωση των διαδίκων δεν εξελίχθηκε αρμονικά και τελικά διασπάστηκε τον Ιούλιο του 2016, οπότε ο εναγόμενος-ενάγων, κατόπιν της από 6-7-2016 προσωρινής διαταγής, που εξέδωσε η Δικαστής του Μονομελούς Πρωτοδικείου Πειραιά (σε αίτηση ασφαλιστικών μέτρων της ενάγουσας-εναγομένης), μετοίκησε από την οικογενειακή στέγη, που βρισκόταν στον Πειραιά, επί της οδού ………, σε μισθωμένη κατοικία στην Μαγούλα Αττικής. &nbsp;Ακολούθως, δυνάμει της υπ’ αρ. 1170/2016 απόφασης του Μονομελούς Πρωτοδικείου Πειραιά, που εκδόθηκε με τη διαδικασία των ασφαλιστικών μέτρων, ανατέθηκε προσωρινά στην ενάγουσα-εναγομένη η άσκηση της επιμέλειας των ως άνω ανηλίκων τέκνων τους, υποχρεώθηκε ο εναγόμενος -ενάγων&nbsp; να καταβάλλει σ’ αυτήν το ποσό των 370 € μηνιαίως για κάθε ανήλικη ως προσωρινή διατροφή τους και ρυθμίστηκε το δικαίωμα επικοινωνίας του ενάγοντος-εναγομένου πατέρα τους με αυτά. Με την εκκαλουμένη απόφαση, η οποία κατά το κεφάλαιο αυτό δεν πλήττεται με έφεση από τους διαδίκους, η άσκηση της επιμέλειας των ανηλίκων τέκνων τους ανατέθηκε, με τη συναίνεση και του &nbsp;εναγομένου πατέρα τους, αποκλειστικά στην ενάγουσα μητέρα τους. Περαιτέρω, από τα προσκομιζόμενα αποδεικτικά μέσα αποδείχθηκε ότι, ο εναγόμενος, ηλικίας 47 ετών κατά τον χρόνο συζήτησης της υπόθεσης στον πρώτο βαθμό, από το έτος 2001 εργάζεται ως χημικός μηχανικός στην εταιρεία «………». Σύμφωνα με τα εκκαθαριστικά σημειώματα των φορολογικών ετών 2014 και 2015, οι καθαρές ετήσιες αποδοχές του από την εργασία του ανήλθαν σε 49.330,99 ευρώ (ήτοι 4.110,92 ευρώ κατά μήνα) και 55.799,73 ευρώ (ήτοι 4.649,98 ευρώ κατά μήνα) αντίστοιχα. Για το επόμενα φορολογικά έτη ο εναγόμενος δεν προσκομίζει σχετικά εκκαθαριστικά σημειώματα, παρά μόνο τις αποδείξεις πληρωμής της εργοδότριας εταιρείας του για τους μήνες από Ιανουάριο 2016 μέχρι Αύγουστο 2016, σύμφωνα με τις οποίες οι αποδοχές του διαφοροποιούνται κατά μήνα, ανάλογα με τις πρόσθετες αμοιβές που λαμβάνει (για υπερωρίες κλ), καθώς και την από 13-1-2016 βεβαίωση της ίδιας εταιρείας, στην οποία αναφέρεται ότι οι μικτές μηνιαίες αποδοχές του εναγομένου ανέρχονται σε 2.999,92 ευρώ. Από τα έγγραφα, όμως, αυτά δεν μπορεί να συναχθεί με ασφάλεια το μηνιαίο ύψος των καθαρών αποδοχών του εναγομένου για το επίδικο χρονικό διάστημα (ήτοι από την επίδοση της αγωγής στις 12-12-2016 και για μία διετία), ενόψει του ότι αφορούν περιορισμένο χρόνο και δεν περιλαμβάνουν το σύνολο των αποδοχών του εναγομένου. Έτσι, με βάση τα προαναφερόμενα εκκαθαριστικά σημειώματα, λαμβάνοντας επιπρόσθετα υπόψη ότι, σύμφωνα με το εκκαθαριστικό σημείωμα της ενάγουσας -εργαζόμενης στην ίδια εταιρεία και με την ίδια ειδικότητα, αυτή της χημικού μηχανικού, όπως θα αναφερθεί ειδικότερα και πιο κάτω- για το φορολογικό έτος 2016, οι καθαρές ετήσιες αποδοχές της ανήλθαν σε &nbsp;ανάλογο ύψος με αυτές του φορολογικού έτους 2015, και κατά λίγο αυξημένες (ήτοι το φορολογικό έτος 2015 ανήλθαν σε 35.754,70 ευρώ και το φορολογικό έτος 2016 σε 37.176,03 ευρώ), συνάγεται ότι οι καθαρές ετήσιες αποδοχές του εναγομένου από την άνω εργασία του, για το επίδικο χρονικό διάστημα, ανέρχονται σε περίπου ίδια επίπεδα με αυτά των δύο προηγούμενων ετών &nbsp;και άρα οι καθαρές μηνιαίες αποδοχές του εκτιμώνται περίπου σε 4.650 ευρώ, συμπεριλαμβανομένων των δώρων εορτών και επιδομάτων αδείας καθώς και των πρόσθετων αμοιβών για υπερωρίες, υπερεργασία, νυχτερινή εργασία κλπ. Ο εναγόμενος ισχυρίζεται ότι, δεν πραγματοποιεί πλέον υπερωρίες στην εργασία του και προς απόδειξη του ισχυρισμού του αυτού προσκομίζει απόσπασμα από το ηλεκτρονικό του ταχυδρομείο, όπου στις 1-9-2016 έλαβε μήνυμα από την εργοδότρια του για μηδενικές υπερωρίες. Εντούτοις, από το περιεχόμενο του συγκεκριμένου μηνύματος προκύπτει, όχι ότι σταματάει η παροχή υπερωριακής εργασίας, αλλά ότι αυτή θα λαμβάνει χώρα μόνο κατόπιν έγκρισης των ορισθέντων υπευθύνων υπαλλήλων της εταιρείας. Επιπλέον, ο εναγόμενος είναι συνδικαιούχος, μαζί με τον πατέρα του ……. και τον αδερφό του ………, στον με αρ. ……… κοινό λογαριασμό ταμιευτηρίου της τράπεζας ALPHA BANK, ο οποίος στις 19-6-2015&nbsp; εμφάνιζε υπόλοιπο 141.106,79 ευρώ. Από τον λογαριασμό αυτό έγιναν αναλήψεις ποσών 90.000 ευρώ στις 19-6-2015, 40.000 και 10.000 ευρώ στις 26-6-2015 (χωρίς να διευκρινίζεται από τον εναγόμενο για ποια αιτία ή εάν αναλώθηκαν και για ποιο σκοπό), ενώ στις 24-8-2016 (ο λογαριασμός) εμφάνιζε υπόλοιπο 14.836,92 ευρώ. Ωστόσο, από την κατάθεση&nbsp; στο ακροατήριο του πρωτοβαθμίου δικαστηρίου του μάρτυρα του εναγομένου, αδερφού του, ……., προκύπτει ότι κατά τον χρόνο συζήτησης των ένδικων αγωγών στον πρώτο βαθμό εξακολουθούσε να υφίσταται κοινή κατάθεση του εναγομένου με τα ως άνω μέλη της οικογένειας του, ύψους περίπου 100.000 ευρώ, από το οποίο ποσό ένα ποσοστό 80% – σύμφωνα πάλι με την κατάθεση του ίδιου μάρτυρα-&nbsp; δηλαδή περίπου 80.000 ευρώ ανήκει στον εναγόμενο, ο οποίος εισπράττει και τους τόκους, &nbsp;αυξάνοντας το ετήσιο εισόδημα του. Έτσι για &nbsp;το φορολογικό έτος 2014 ο εναγόμενος δήλωσε τόκους από τις καταθέσεις του ποσού 3.086,32 ευρώ και για το φορολογικό έτος 2015 ποσού 1.322,54 ευρώ (βλ. προσκομιζόμενα εκκαθαριστικά σημειώματα των εν λόγω ετών). Ακόμη, αποδείχθηκε ότι ο εναγόμενος τυγχάνει ψιλός κύριος α) ενός ημιτελούς ισόγειου καταστήματος (στο στάδιο του σκελετού), επιφάνειας του κυρίου κτίσματος 198 τμ. και των βοηθητικών χώρων 200 τμ., κείμενου σε οικόπεδο επιφάνειας 1.825,70 τμ., που βρίσκεται επί των οδών ………… στη Μαγούλα Αττικής και β) σε ποσοστό 50% εξ αδιαιρέτου ενός αγροτεμαχίου μονοετούς καλλιέργειας επιφάνειας 3.053 τμ., που βρίσκεται στην Ελευσίνα Αττικής. Επίσης, αυτός είναι συγκύριος : α) κατά ποσοστό 16,070% εξ αδιαιρέτου ενός αγροτεμαχίου με ελαιόδεντρα επιφάνειας 28.000 τμ., που βρίσκεται στη Μάνδρα Αττικής, στη θέση «…..», β) κατά ποσοστό 50% εξ αδιαιρέτου ενός αγροτεμαχίου με ελαιόδεντρα, επιφάνειας 2.600 τμ., που βρίσκεται στη Μάνδρα Αττικής, στη θέση «…. ….», και γ) κατά ποσοστό 10% εξ αδιαιρέτου ενός αγροτεμαχίου μονοετούς καλλιέργειας επιφάνειας 3.311 τμ., που βρίσκεται στην Ελευσίνα Αττικής (βλ. δήλωση ενιαίου φόρου ιδιοκτησίας ακινήτων έτους 2016). Όμως, δεν αποδείχθηκε ότι από την ως άνω ακίνητη περιουσία του ο εναγόμενος αποκομίζει οποιαδήποτε πρόσοδο. Αυτός, εξάλλου, είναι κύριος ενός ΙΧΕ αυτοκινήτου, εργοστασίου κατασκευής RENAULT MEGANE, κυβισμού 1397 κ.εκ., έτους πρώτης κυκλοφορίας 2011, και ενός παλαιού ΙΧΕ αυτοκινήτου εργοστασίου κατασκευής TOYOTA COROLLA, κυβισμού 1398 κ.εκ., έτους πρώτης κυκλοφορίας 2001. Διαμένει σε μισθωμένη οικία (μεζονέτα) στη Μαγούλα Αττικής, για την οποία καταβάλλει ως μηνιαίο μίσθωμα το ποσό των 330 ευρώ και επιπλέον επιβαρύνεται με τις δαπάνες λειτουργίας και συντήρησης της οικίας αυτής (πχ. δαπάνες κοινοχρήστων, ηλεκτροδότησης, ύδρευσης κλ), ενώ διαθέτει και οικιακή βοηθό&nbsp; &nbsp;με μηνιαία αμοιβή ποσού 210 ευρώ. Επίσης, αυτός καταβάλλει για εργασίες ορθοδοντικής θεραπείας, στην οποία υποβάλλεται τουλάχιστον από το 2012, δύο φορές ετησίως (βλ. με ημερομηνία 21-12-2015 βεβαίωση του χειρούργου οδοντίατρου ……… καθώς και προσκομιζόμενες με αρ. ……… αποδείξεις του ιδίου ιατρού ), το ποσό περίπου των 760 ευρώ ετησίως&nbsp; (ήτοι περίπου 63 ευρώ κατά μήνα). &nbsp;Επιπρόσθετα, αυτός βαρύνεται και με τις εξής δαπάνες, α) ποσού 731,80 ευρώ ετησίως, ήτοι 60,99 ευρώ μηνιαίως,&nbsp; για ασφάλιστρα ομαδικού ασφαλιστηρίου συμβολαίου με την ….. Ασφαλιστική, και β) ποσού 636,82 ευρώ ετησίως, ήτοι 53,06 ευρώ το μήνα, για ασφάλιστρα της ασφαλιστικής σύμβασης με την ….. Ασφαλιστική στον κλάδο ασφάλισης ζωής. Οι δαπάνες αυτές, ωστόσο, δεν προαφαιρούνται από τα εισοδήματα του εναγόμενου υποχρέου, όπως π.χ. από το μισθό του, αλλά λαμβάνονται υπόψη ως στοιχείο προσδιοριστικό της αξίας της περιουσίας του, η οποία πρέπει&nbsp; να εκληφθεί ότι μειώνεται κατά το ποσόν της οφειλής αυτής,&nbsp; καθώς&nbsp; και ως στοιχείο προσδιοριστικό των συνθηκών διαβιώσεώς του (ΑΠ 120/2013, ΑΠ 837/2009, ΕΠειρ 749/2014 ΝΟΜΟΣ). &nbsp;Πέραν των ανωτέρω δεν αποδείχθηκε ότι ο εναγόμενος διαθέτει άλλα εισοδήματα ή περιουσιακά στοιχεία, ούτε ότι επιβαρύνεται εκ του νόμου με υποχρέωση διατροφής άλλων προσώπων, εκτός από τα ως άνω ανήλικα τέκνα του, ενώ τα έξοδα συντήρησης και διαβίωσής του (διατροφής, ενδύσεως, ψυχαγωγίας, μετακίνησης, κλπ) είναι τα συνήθη&nbsp; ενός ατόμου της ηλικίας του, ανάλογης προσωπικής, κοινωνικής και οικονομικής κατάστασης. &nbsp;Περαιτέρω, αποδείχθηκε ότι η ενάγουσα, ηλικίας 43 ετών κατά τον χρόνο συζήτησης της υπόθεσης στον πρώτο βαθμό, εργάζεται και εκείνη ως χημικός μηχανικός στην εταιρεία «………» με καθαρές μηνιαίες αποδοχές, για το επίδικο διάστημα, ποσού 3.100 ευρώ περίπου, συμπεριλαμβανομένων των πρόσθετων αμοιβών για υπερωρίες κλπ., όπως τούτο συνάγεται από το εκκαθαριστικό σημείωμα&nbsp; για το φορολογικό έτος 2016, σύμφωνα με το οποίο οι καθαρές ετήσιες αποδοχές της από μισθωτή εργασία ανήλθαν &nbsp;σε 37.176,03 ευρώ (ελαφρώς αυξημένες σε σχέση με τις καθαρές ετήσιες αποδοχές του φορολογικού έτους 2015, κατά το οποίο ανήλθαν σε 35.754,70 ευρώ). &nbsp;Εξάλλου, αυτή τυγχάνει αποκλειστική κυρία ενός διαμερίσματος επιφάνειας 90 τμ., που βρίσκεται επί της οδού ……….. στον Πειραιά, το οποίο εκμίσθωνε μέχρι τον Ιούνιο του 2017 με μίσθωμα 370 ευρώ μηνιαίως, ενώ έκτοτε έχει εγκατασταθεί σε αυτό η ίδια με τα ανήλικα τέκνα της και έτσι στερείται πλέον του εσόδου αυτού. Ακόμη, τυγχάνει συγκυρία κατά ποσοστό 37,50% εξ αδιαιρέτου τριών διαμερισμάτων επιφάνειας 62 τμ., 115 τμ. και 115 τμ., που βρίσκονται στον ισόγειο, πρώτο και δεύτερο όροφο οικοδομής κείμενης στο Αργοστόλι Κεφαλληνίας (οδός ……..), εκ των οποίων το πρώτο χρησιμοποιείται από την ίδια και την συγκυρία αδερφή της ως εξοχική κατοικία, ενώ τα άλλα δύο εκμισθώνονται &nbsp;έναντι μηνιαίου μισθώματος 450 ευρώ το καθένα (σύμφωνα με την αναλυτική κατάσταση μισθωμάτων φορολογικού έτους 2014, που προσκομίζει ο εναγόμενος, καθώς η ενάγουσα δεν προσκομίζει κανένα αντίθετο στοιχείο επ’ αυτού) και της αποφέρουν συνολική μηνιαία πρόσοδο ποσού 337 ευρώ (450 € Χ 2 = 900 € Χ 37,50% η αναλογία της). Επιπρόσθετα, η ενάγουσα τυγχάνει συγκυρία α) κατά ποσοστό 37,50% εξ αδιαιρέτου ενός οικοπέδου επιφάνειας 288 τμ., που βρίσκεται στο Αργοστόλι Κεφαλληνίας, β)κατά ποσοστό 1,40630% εξ αδιαιρέτου ενός οικοπέδου επιφάνειας 834,31 τμ., που βρίσκεται στο Αργοστόλι Κεφαλληνίας, γ) κατά ποσοστό 18,75% εξ αδιαιρέτου ενός οικοπέδου επιφάνειας 228,20 τμ. μετά της επ’ αυτού οικίας, επιφάνειας 50 τμ., που βρίσκεται στο Πόρτο Ράφτη Αττικής δήμου Μαρκοπούλου-Μεσογαίας, δ) κατά ποσοστό 1,40630% εξ αδιαιρέτου ενός αγροτεμαχίου με μονοετή καλλιέργεια επιφάνειας 2.581,97 τμ., που βρίσκεται στο Αργοστόλι Κεφαλληνίας, στη θέση «..», και ε) κατά ποσοστό 50% εξ αδιαιρέτου ενός αγροτεμαχίου με μονοετή καλλιέργεια επιφάνειας 1.138 τμ., που βρίσκεται στο Αργοστόλι Κεφαλληνίας, στη θέση «………..», πλην όμως δεν αποδείχθηκε ότι τα ως άνω υπό στοιχ. α-ε ακίνητα αποφέρουν οποιαδήποτε πρόσοδο στην ενάγουσα. Αυτή είναι κυρία ενός ΙΧΕ αυτοκινήτου εργοστασίου κατασκευής &nbsp;SKODA τύπου FABIA, κυβισμού 1397 κ.εκ. και έτους πρώτης κυκλοφορίας 2003. Μετά τη διάσπαση της έγγαμης συμβίωσής της με τον εναγόμενο εγκαταστάθηκε μαζί με τα ανήλικα τέκνα τους στην προαναφερόμενη οικία, που ευρίσκεται στο Πόρτο Ράφτη Αττικής και την οποία της παραχώρησαν για να διαμένει οι υπόλοιποι συγκύριοι αυτής, ο πατέρας της και η αδερφή της. Από το τέλος όμως της σχολικής χρονιάς 2017-2018 μετακόμισε μαζί με τα ανήλικα τέκνα της στο διαμέρισμα της ιδιοκτησίας της, που βρίσκεται στον Πειραιά, επί της οδού ……….., και έτσι δεν βαρύνεται με δαπάνη για την μίσθωση οικίας. Βαρύνεται, όμως με τις δαπάνες λειτουργίας αυτής, όπως πχ κοινόχρηστα, ύδρευση, ηλεκτροδότηση, θέρμανση κλπ. Περαιτέρω, αποδείχθηκε ότι η ενάγουσα είχε συμβληθεί ως εγγυήτρια σε σύμβαση στεγαστικού δανείου, που είχε συνάψει &nbsp;το 2005 η ήδη αποβιώσασα μητέρα της, …….., με την τράπεζα &nbsp;EUROBANK (πρώην Ταχυδρομικό Ταμιευτήριο), με αρχικό κεφάλαιο 70.000 ευρώ, αποπληρωτέο σε 360 μηνιαίες τοκοχρεολυτικές δόσεις, καθεμία από τις οποίες ανερχόταν μέχρι και τέλη του 2016 στο ποσό των 421,57 ευρώ, ενώ από τον Ιανουάριο του 2017 η κάθε δόση ανέρχεται στο ποσό των 379,33 ευρώ. Ως κληρονόμος δε της μητέρας της ευθύνεται και ως πρωτοφειλέτης του δανείου αυτού μαζί με τους λοιπούς συγκληρονόμους, που είναι ο πατέρας και η αδερφή της, βαρυνόμενη έτσι&nbsp; με την αναλογία της (ως συγκληρονόμος ποσοστού 37,50%) που μέχρι και το 2016 ανερχόταν σε 158,09 ευρώ, έκτοτε δε σε 142,25 ευρώ. Επίσης, ομοίως ως συγκληρονόμος της μητέρας της κατά ποσοστό 37,50%, έχει οφειλή προς το ΙΚΑ (για την ανεγερθείσα στο Αργοστόλι οικοδομή) συνολικού ποσού 17.958,96 ευρώ, η οποία ρυθμίστηκε να αποπληρωθεί σε 12 δόσεις ποσού η καθεμία 1.519,13 ευρώ, από το οποίο αντιστοιχεί στο κληρονομικό της μερίδιο το ποσό των 569,67 ευρώ. Ακόμη, η ενάγουσα στις 26-6-2017, για την αντιμετώπιση των προσωπικών της αναγκών, έλαβε από την εργοδότρια εταιρεία της έντοκο δάνειο ύψους 3.500 ευρώ, εξοφλητέο μέχρι τον 6/2019, σε 24 μηνιαίες δόσεις, ύψους η καθεμία 145,83 ευρώ, ποσό το οποίο θα παρακρατείται από τον μηνιαίο μισθό της. Οι &nbsp;ανωτέρω δαπάνες, εντούτοις, δεν προαφαιρούνται από τα εισοδήματα της ενάγουσας, αλλά λαμβάνονται υπόψη ως στοιχείο προσδιοριστικό της αξίας της περιουσίας της, η οποία πρέπει&nbsp; να εκληφθεί ότι μειώνεται κατά τα ποσά των οφειλών αυτών,&nbsp; καθώς&nbsp; και ως στοιχείο προσδιοριστικό των συνθηκών διαβιώσεώς της (ΑΠ 120/2013, ΑΠ 837/2009, ΕΠειρ 749/2014 ΝΟΜΟΣ). Άλλη περιουσία ή εισοδήματα δεν αποδείχθηκε ότι διαθέτει η εναγομένη, δεν υποχρεούται σε διατροφή κατά νόμο άλλου προσώπου, πλην των δύο ανήλικων τέκνων της, ενώ έχει να αντιμετωπίσει τις προσωπικές δαπάνες συντήρησης και εν γένει διαβιώσεως της (διατροφή, ένδυση, υπόδηση, ψυχαγωγία, μετακίνηση κλ), που αντιστοιχούν σε άτομο της ηλικίας της ανάλογης προσωπικής, οικονομικής και κοινωνικής κατάστασης. Περαιτέρω, αποδείχθηκε ότι τα ανήλικα τέκνα των διαδίκων, ………….. και ………….., στερούνται εισοδημάτων από περιουσία και&nbsp; οποιωνδήποτε άλλων οικονομικών πόρων και δεν είναι δυνατόν, βέβαια, να εργαστούν λόγω&nbsp; της ανηλικότητας τους, με αποτέλεσμα να αδυνατούν να διαθρέψουν τον εαυτό τους. Συνεπώς, έχουν αξίωση διατροφής έναντι των γονέων τους, οι οποίοι ενέχονται ανάλογα με τις οικονομικές τους δυνάμεις. &nbsp;Αυτά δεν έχουν δαπάνες στέγασης, καθόσον κατά το επίδικο διάστημα αρχικά διέμεναν στην οικία στο Πόρτο Ράφτη, συγκυριότητας της ενάγουσας μητέρας τους, την αποκλειστική χρήση τη οποίας είχε με τη συναίνεση των λοιπών συνιδιοκτητών μέχρι τον Ιούνιο του 2017, ενώ έκτοτε διαμένουν στην πιο πάνω αναφερόμενη ιδιόκτητη οικία της μητέρας τους στον Πειραιά. Βαρύνονται, ωστόσο, με την αναλογία τους στις δαπάνες λειτουργίας της οικίας. Αμφότερες φοιτούν σε ιδιωτικό παιδικό σταθμό και συγκεκριμένα, για το σχολικό έτος 2016-2017 ήταν εγγεγραμμένες στον παιδικό σταθμό «. ….» της ………., με ετήσια δίδακτρα συνολικού ποσού 4.450 ευρώ για κάθε ανήλικη, ενώ για το σχολικό έτος 2017-2018 ενεγράφησαν στον παιδικό σταθμό «………» της ……., με ετήσια δίδακτρα 3.840 ευρώ &nbsp;για κάθε ανήλικη. Από τα ποσά αυτά των διδάκτρων, ωστόσο, ποσό 2.000 ευρώ για κάθε τέκνο καλύπτεται από την εργοδότρια εταιρεία των διαδίκων και ως εκ τούτου οι ανήλικες βαρύνονται με το υπόλοιπο ποσό των διδάκτρων, που ανέρχεται σε (4.450 € + 3.840 € = 8.290 € για κάθε ανήλικη για δύο σχολικές χρονιές – 2.000 €) 6.290 ευρώ ετησίως για την καθεμία εξ αυτών, ήτοι 262 ευρώ μηνιαίως. Εξάλλου, η ………….., κατά το σχολικό έτος 2016-2017, παρακολουθούσε στον παιδικό σταθμό, όπου φοιτούσε, ιδιαίτερα μαθήματα μπαλέτου έναντι δαπάνης 30 ευρώ το μήνα, μαθήματα χορού στη σχολή χορού «…..» της . ….. έναντι μηνιαίων διδάκτρων 30 ευρώ, αθλητικό παιχνίδι &nbsp;στον Όμιλο Αντισφαίρισης Κορωπίου έναντι μηνιαίας συνδρομής 25 ευρώ καθώς και μαθήματα μουσικής στο Ωδείο της …….. έναντι μηνιαίων διδάκτρων 50 ευρώ. Αυτή το σχολικό έτος 2017-2018 συνέχισε τα μαθήματα χορού στην Ιδιωτική Ερασιτεχνική σχολή χορού της ………. &nbsp;έναντι μηνιαίων διδάκτρων 60 ευρώ, τα μαθήματα μουσικής στο ωδείο του …….. με δαπάνη 40 ευρώ το μήνα και μαθήματα βόλεϊ στον ΑΟΦ Πορφύρας έναντι μηνιαίας συνδρομής 20 ευρώ. Η ανήλικη ………….., κατά το σχολικό έτος 2016-2017, παρακολουθούσε στον παιδικό σταθμό, όπου φοιτούσε, ιδιαίτερα μαθήματα μπαλέτου έναντι δαπάνης 30 ευρώ το μήνα και αθλητικό παιχνίδι στον Όμιλο Αντισφαίρισης Κορωπίου έναντι μηνιαίας συνδρομής 25 ευρώ. Κατά το σχολικό έτος 2017-2018 παρακολουθούσε &nbsp;μαθήματα χορού στην Ιδιωτική Ερασιτεχνική σχολή χορού της ………&nbsp; έναντι μηνιαίων διδάκτρων 55 ευρώ, μαθήματα μουσικής στο ωδείο του ……. με δαπάνη 40 ευρώ το μήνα και μαθήματα βόλεϊ στον ΑΟΦ Πορφύρας έναντι μηνιαίας συνδρομής 20 ευρώ. Επίσης, η ανήλικη ………….. παρουσίασε δυσκολίες στην εκφορά λόγου και στην ομιλία και έχει ανάγκη από συνεδρίες λογοθεραπείας, περίπου 5 κατά μήνα, με δαπάνη 30 περίπου ευρώ ανά συνεδρία. Οι λοιπές δαπάνες διαβίωσης των ανηλίκων τέκνων (διατροφής, ένδυσης, υπόδησης, ψυχαγωγίας, παραθερισμού, μετακίνησης κλ) είναι οι συνήθεις δαπάνες&nbsp; παιδιών αντίστοιχης ηλικίας με αυτή των ανηλίκων τέκνων των διαδίκων και της αυτής οικονομικής και κοινωνικής κατάστασης. Με βάση, συνεπώς, τις προαναφερόμενες οικονομικές δυνατότητες των γονέων τους, κατά το επίδικο χρονικό διάστημα, η ανάλογη διατροφή, η οποία προσδιορίζεται από τις ανάγκες των ανηλίκων, όπως αυτές προκύπτουν από τις συνθήκες της ζωής τους και περιλαμβάνει όλα τα απαραίτητα για τη διατροφή,&nbsp; εκπαίδευση και εν γένει διαβίωση τους, προσδιορίζεται σε &nbsp;750 ευρώ για την ………….. και σε 720 ευρώ&nbsp; για την …………… Ακολούθως, για τον προσδιορισμό της συνεισφοράς,&nbsp; που βαρύνει τους διαδίκους, πρέπει να γίνει αναγωγή της οικονομικής δυνατότητας εκάστου στο σύνολο των οικονομικών δυνατοτήτων τους, που προαναφέρθηκαν. Ο συσχετισμός των οικονομικών δυνάμεων των δύο γονέων, σύμφωνα με τα πραγματικά περιστατικά, που αποδείχθηκαν εκατέρωθεν, πρέπει να γίνει αυτεπάγγελτα από το Δικαστήριο, καθόσον με την αγωγή δεν ζητείται το σύνολο του ποσού, στο οποίο αποτιμώνται οι διατροφικές ανάγκες των ανηλίκων, αλλά μόνο το μέρος το οποίο, κατά την άποψη της ενάγουσας μητέρας, βαρύνει τον εναγόμενο πατέρα τους. Με τα δεδομένα αυτά ο εναγόμενος πρέπει να μετέχει στην ανάλογη διατροφή των ανηλίκων τέκνων του, που προσδιορίζεται με τα κριτήρια που προαναφέρθηκαν, κατά το ποσό των 450 ευρώ για τη ………….. και κατά το ποσό των 400 ευρώ για την …………… Τα ποσά αυτά, που αντιστοιχούν στην προς συνεισφορά υποχρέωση του εναγομένου, πρέπει να καταβάλλει ο τελευταίος κατά το επίδικο χρονικό διάστημα, ενώ κατά το &nbsp;υπόλοιπο μέρος του ποσού για κάθε ανήλικη συμμετέχει η ενάγουσα μητέρα τους με τα εισοδήματα της και με την παροχή των προσωπικών της υπηρεσιών στη φροντίδα και ανατροφή τους, που είναι αποτιμητές σε χρήμα και συνδέονται σύμφωνα με τα διδάγματα της κοινής πείρας και λογικής με τη συνοίκηση. Τα ως άνω ποσά ο εναγόμενος είναι σε θέση να καταβάλλει με βάση την προαναφερθείσα οικονομική του δυνατότητα και την προσωπική του κατάσταση σε συσχετισμό με την αντίστοιχη οικονομική δυνατότητα και την προσωπική κατάσταση της μητέρας. &nbsp;Με βάση τα παραπάνω, συνεπώς, το πρωτοβάθμιο δικαστήριο, που με εν μέρει διαφορετική αιτιολογία (ως προς τον προσδιορισμό των οικονομικών δυνάμεων των γονέων και των οικονομικών αναγκών των ανηλίκων), η οποία, όμως, αντικαθίσταται από την αιτιολογία της παρούσας, κατέληξε στο ίδιο αποτέλεσμα ως προς την επιδικασθείσα διατροφή για τα ανήλικα τέκνα των διαδίκων (δεχόμενο εν μέρει ως ουσία βάσιμη την αγωγή της ………) αφενός ορθά ερμήνευσε και εφάρμοσε τον νόμο αφετέρου σωστά εκτίμησε τις αποδείξεις και πρέπει οι αντίθετοι περί τούτου λόγοι των ένδικων εφέσεων να απορριφθούν ως ουσία αβάσιμοι.</p>
   <p>Περαιτέρω, αποδεικνύεται ότι είναι αναγκαίο να διατηρηθεί&nbsp; και να ενισχυθεί ο ψυχικός δεσμός των ανηλίκων με τον ενάγοντα πατέρα τους και να μπορέσει αυτός να έχει ισότιμη και εξίσου ουσιαστική με την εναγομένη μητέρα τους συμμετοχή στην εν γένει ανατροφή και διαπαιδαγώγησή τους. Για το λόγο αυτό πρέπει, αφού ληφθούν υπόψη η ηλικία και οι ανάγκες σωστής ανάπτυξης των ανηλίκων, οι σχολικές&nbsp; τους υποχρεώσεις και οι εξωσχολικές τους δραστηριότητες, καθώς και το γεγονός ότι οι ανήλικες πλέον διαμένουν στον Πειραιά και άρα πλησιέστερα στον &nbsp;τόπο κατοικίας του πατέρα τους, να ρυθμιστεί το δικαίωμα επικοινωνίας αυτού μαζί τους με τον κάτωθι αναφερόμενο τρόπο : 1)Κάθε Τρίτη και Πέμπτη από ώρα 17:15 έως ώρα 20:15, και έως ώρα 21:15 το διάστημα των τριών μηνών του καλοκαιριού, &nbsp;2)κάθε πρώτο και τρίτο σαββατοκύριακο κάθε μήνα, από ώρα 11:00 του Σαββάτου έως ώρα 20:00 της Κυριακής, 3) κατά τις εορτές των Χριστουγέννων και Νέου έτους από μία εβδομάδα εναλλάξ και ειδικότερα, κατά τα έτη που λήγουν σε άρτιο αριθμό από ώρα 13:00 της 24/12 έως ώρα 20:00 της 30/12,&nbsp; κατά δε τα έτη που λήγουν σε περιττό αριθμό από ώρα 13:00 της 31/12 έως ώρα 20:00 της 6/1 του επόμενου έτους, 4) κατά την περίοδο των εορτών του Πάσχα από μία εβδομάδα εναλλάξ και ειδικότερα, κατά τα έτη που λήγουν σε περιττό αριθμό από ώρα 13:00 της Μ. Δευτέρας έως ώρα 20:00 της Δευτέρας της Διακαινησίμου, κατά δε τα έτη που λήγουν σε άρτιο αριθμό από ώρα 13:00 της Δευτέρας Διακαινησίμου έως ώρα 20:00 της Κυριακής του Θωμά, και 5) κατά τις θερινές διακοπές επί δέκα συνεχόμενες ημέρες κατά τον μήνα Ιούλιο ή Αύγουστο κατόπιν συνεννόησης των διαδίκων, άλλως, εφόσον δηλαδή δεν υπάρξει τέτοια συνεννόηση, επί δέκα συνεχόμενες ημέρες κατ’ έτος εναλλάξ και ειδικότερα, κατά τα έτη που λήγουν σε περιττό αριθμό από ώρα 10:00 της 10/7 έως ώρα 20:00 της 20/7 κατά δε τα έτη που λήγουν σε άρτιο αριθμό από ώρα 10:00 της 10/8 έως ώρα 20:00 της 20/8. Κατά τις ημέρες δε που οι ανήλικες διανυκτερεύουν με τον πατέρα τους, αυτός υποχρεούται να επιτρέπει την τηλεφωνική επικοινωνία&nbsp; της μητέρας τους με αυτές κατά τις ώρες από 09:00 έως 09:30. Για την ως άνω επικοινωνία ο ενάγων πατέρας θα παραλαμβάνει τις ανήλικες, κατά τα προαναφερόμενα εναρκτήρια χρονικά σημεία, από την είσοδο της οικίας, όπου διαμένουν με την εναγομένη μητέρα τους, ή, εφόσον υπάρχει συνεννόηση με την μητέρα, και από το σχολείο τους ή τον χώρο της οποιαδήποτε εξωσχολικής δραστηριότητας τους, και υποχρεούται να τα επιστρέφει στην είσοδο της κατοικίας της μητέρας τους κατά τα αναφερόμενα ως άνω καταληκτικά χρονικά σημεία. Εξάλλου, για κάθε παράβαση της άνω διάταξης που ρυθμίζει την επικοινωνία, πρέπει να απειληθεί σε βάρος της εναγομένης χρηματική ποινή ποσού 300 ευρώ. Με&nbsp; βάση τα ανωτέρω, επομένως, το πρωτοβάθμιο δικαστήριο, που καθόρισε την επικοινωνία του ενάγοντος με τα ανήλικα τέκνα του κατά διαφορετικό τρόπο, έσφαλε ως προς την εκτίμηση των αποδείξεων και πρέπει να γίνει δεκτός ο σχετικός λόγος των ένδικων εφέσεων, με τις οποίες αμφότεροι οι διάδικοι παραπονούνται για το κεφάλαιο της επικοινωνίας, να εξαφανιστεί η εκκαλουμένη απόφαση εν μέρει, μόνο κατά το κεφάλαιο αυτό, και να κρατηθεί η υπόθεση από το παρόν Δικαστήριο, το οποίο στη συνέχεια θα δικάσει την από 12-9-2016 (ειδ. αρ. κατάθ. …………..) αγωγή &nbsp;(για ρύθμιση της επικοινωνίας) του ….. κατά της …….. Στη συνέχεια πρέπει αυτή να γίνει εν μέρει δεκτή ως ουσιαστικά βάσιμη και να ρυθμιστεί το δικαίωμα επικοινωνίας του ενάγοντος με τις ανήλικες θυγατέρες του, ………….. και ………….., κατά τον αμέσως παραπάνω αναφερόμενο τρόπο. Τέλος, τα δικαστικά έξοδα αμφοτέρων των βαθμών δικαιοδοσίας πρέπει να συμψηφιστούν μεταξύ των διαδίκων λόγω της σχέσης τους (άρθρα 179, 183, 191 § 2 ΚΠολΔ).</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p><strong>ΣΥΝΕΚΔΙΚΑΖΕΙ</strong> κατ’ αντιμωλία των διαδίκων τις από 26-3-2018 (ειδ. αρ. κατάθ. ………) και από 16-10-2017 (ειδ. αρ. κατάθ. ……….) εφέσεις.</p>
   <p><strong>ΔΕΧΕΤΑΙ</strong> αυτές τυπικά.</p>
   <p><strong>ΔΕΧΕΤΑΙ</strong> αυτές κατ’ ουσία, κατά ένα μέρος (μόνο ως προς το κεφάλαιο της επικοινωνίας).</p>
   <p><strong>ΕΞΑΦΑΝΙΖΕΙ</strong> &nbsp;εν μέρει την υπ’ αρ. 3784/2017 οριστική απόφαση του Μονομελούς Πρωτοδικείου Πειραιώς, <u>κατά το κεφάλαιο της επικοινωνίας</u>.</p>
   <p><strong>ΚΡΑΤΕΙ</strong> την υπόθεση και</p>
   <p><strong>ΔΙΚΑΖΕΙ </strong>την από 12-9-2016 (αρ. κατάθ. …………..) αγωγή του …….</p>
   <p><strong>ΔΕΧΕΤΑΙ</strong> εν μέρει αυτήν.</p>
   <p><strong>ΡΥΘΜΙΖΕΙ</strong> το δικαίωμα επικοινωνίας &nbsp;του ενάγοντος &nbsp;με τις &nbsp;ανήλικες</p>
   <p>θυγατέρες του, ………….. και ………….., ως εξής : 1)Κάθε Τρίτη και Πέμπτη από ώρα 17:15 έως ώρα 20:15, και έως ώρα 21:15 το διάστημα των τριών μηνών του καλοκαιριού,&nbsp; 2)κάθε πρώτο και τρίτο σαββατοκύριακο κάθε μήνα, από ώρα 11:00 του Σαββάτου έως ώρα 20:00 της Κυριακής, 3) κατά τις εορτές των Χριστουγέννων και Νέου έτους από μία εβδομάδα εναλλάξ και ειδικότερα, κατά τα έτη που λήγουν σε άρτιο αριθμό από ώρα 13:00 της 24/12 έως ώρα 20:00 της 30/12,&nbsp; κατά δε τα έτη που λήγουν σε περιττό αριθμό από ώρα 13:00 της 31/12 έως ώρα 20:00 της 6/1 του επόμενου έτους, 4) κατά την περίοδο των εορτών του Πάσχα από μία εβδομάδα εναλλάξ και ειδικότερα, κατά τα έτη που λήγουν σε περιττό αριθμό από ώρα 13:00 της Μ. Δευτέρας έως ώρα 20:00 της Δευτέρας της Διακαινησίμου, κατά δε τα έτη που λήγουν σε άρτιο αριθμό από ώρα 13:00 της Δευτέρας Διακαινησίμου έως ώρα 20:00 της Κυριακής του Θωμά και 5) κατά τις θερινές διακοπές επί δέκα συνεχόμενες ημέρες κατά τον μήνα Ιούλιο ή Αύγουστο κατόπιν συνεννόησης των διαδίκων, άλλως, εφόσον δηλαδή δεν υπάρξει τέτοια συνεννόηση, επί δέκα συνεχόμενες ημέρες κατ’ έτος εναλλάξ και ειδικότερα, κατά τα έτη που λήγουν σε περιττό αριθμό από ώρα 10:00 της 10/7 έως ώρα 20:00 της 20/7 κατά δε τα έτη που λήγουν σε άρτιο αριθμό από ώρα 10:00 της 10/8 έως ώρα 20:00 της 20/8. Κατά τις ημέρες που οι ανήλικες διανυκτερεύουν με τον πατέρα τους, αυτός υποχρεούται να επιτρέπει την τηλεφωνική επικοινωνία&nbsp; της μητέρας τους με αυτές κατά τις ώρες από 09:00 έως 09:30. Ο ενάγων πατέρας θα παραλαμβάνει τις ανήλικες, κατά τα προαναφερόμενα εναρκτήρια χρονικά σημεία, από την είσοδο της οικίας, όπου διαμένουν με την εναγομένη μητέρα τους, ή, εφόσον υπάρχει συνεννόηση με την μητέρα, και από το σχολείο τους ή τον χώρο της οποιαδήποτε εξωσχολικής δραστηριότητας τους, και υποχρεούται να τα επιστρέφει στην είσοδο της κατοικίας της μητέρας τους κατά τα αναφερόμενα ως άνω καταληκτικά χρονικά σημεία.</p>
   <p><strong>ΑΠΕΙΛΕΙ</strong> σε βάρος της εναγομένης για κάθε παραβίαση της ανωτέρω διάταξης χρηματική ποινή ποσού τριακοσίων (300) ευρώ.</p>
   <p><strong>ΣΥΜΨΗΦΙΖΕΙ</strong> τα δικαστικά έξοδα αμφοτέρων των βαθμών δικαιοδοσίας μεταξύ των διαδίκων.</p>
   <p><strong>ΚΡΙΘΗΚΕ,</strong> αποφασίστηκε &nbsp;και δημοσιεύτηκε στον Πειραιά, σε έκτακτη δημόσια συνεδρίαση στο ακροατήριο του, στις 21-3-2019, χωρίς την παρουσία των διαδίκων και των πληρεξούσιων δικηγόρων τους.</p>
   <p><strong>Η ΔΙΚΑΣΤΗΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Η ΓΡΑΜΜΑΤΕΑΣ</strong></p>
   <p>&nbsp;</p>
  </div><!-- .entry-content -->
 </article>
</div></div></div></body></html>