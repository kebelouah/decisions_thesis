<html><body><h1>Αριθμός απόφασης 248/2019</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=2134<br/><div class="content"><div class="content-inner">
 <article id="post-2134" class="entry entry-single post-2134 post type-post status-publish format-standard hentry category-18 category-25">
  <h1 class="entry-title entry--item h2">Αριθμός απόφασης 248/2019</h1>
  <div class="entry-content entry--item">
   <div class="printomatic pom-small-black " id="id8086" data-print_target="article"></div>
   <p style="text-align: center;"><strong>Αριθμός απόφασης&nbsp;&nbsp;&nbsp;&nbsp;&nbsp; 248 /2019</strong></p>
   <p style="text-align: center;"><strong>ΤΟ ΤΡΙΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p>Συγκροτήθηκε από τους Δικαστές, Αντώνιο Πλακίδα, Πρόεδρο Εφετών, Ιωάννη Αποστολόπουλο, Εφέτη και Νικόλαο Κουτρούμπα, Εφέτη – Εισηγητή και από τη Γραμματέα Γ.Λ.</p>
   <p style="text-align: center;"><strong>ΑΦΟΥ ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center;"><strong>ΣΚΕΦΘΗΚΕ ΚΑΤΑ ΤΟ ΝΟΜΟ</strong></p>
   <p>Από τις διατάξεις των άρθρων 108, 110 § 2, 272 §§ 1 και 2 σε συνδ. με 271 §§ 1 και 2 εδ. α΄, 498, 524 §§ 1 και 3 εδ. α΄ ΚΠολΔ, εκ των οποίων τα άρθρα 271 και 272 εφαρμόζονται αναλόγως και στην κατ’ έφεση δίκη σύμφωνα με το άρθρο 524 § 1 ΚΠολΔ, όπως αυτό ίσχυε μετά την αντικατάστασή του με το άρθρο 44 παρ.1 του ν. 3994/2011 και το οποίο εφαρμόζεται επί εφέσεων που είχαν ασκηθεί πριν την 1.1.2016 κατ’ άρθρο 9 παρ.2 του ν. 4335/2015, προκύπτει ότι, αν κατά τη συζήτηση της εφέσεως δεν εμφανισθεί ή δεν μετάσχει με τον προσήκοντα τρόπο σ’ αυτή ο εκκαλών, το δευτεροβάθμιο Δικαστήριο ερευνά αυτεπαγγέλτως ποιος από τους διαδίκους επέσπευσε τη συζήτησή της (εφέσεως) και αν τη συζήτησή της επέσπευσε εγκύρως ο ίδιος ο απολιπόμενος διάδικος (εκκαλών) κλητεύοντας νόμιμα και εμπρόθεσμα τους λοιπούς ή κλητεύθηκε ο ίδιος νόμιμα και εμπρόθεσμα από τον επισπεύδοντα τη συζήτηση άλλο διάδικο, η έφεση απορρίπτεται. Μάλιστα αυτή απορρίπτεται κατ’ ουσίαν, ως ανυποστήρικτη, χωρίς καν έρευνα του παραδεκτού της, καθώς από την ερημοδικία του εκκαλούντος τεκμαίρεται παραίτηση από το ασκηθέν ένδικο μέσο (ΟλΑΠ 116/1990, ΕλλΔνη 1990, σελ. 804, ΑΠ 1439/2008, ΕφΠειρ 20/2017 αδημ., ΕφΠειρ 14/2014 στη Νόμος).</p>
   <p>Νόμιμα φέρεται μετ’ αναβολή από το πινάκιο κατ’ άρθρο 226 παρ.4 του ΚΠολΔ, εφαρμοζόμενο και στην κατ’ έφεση δίκη (βλ. Παναγόπουλο σε Κυριάκου Οικονόμου, Η έφεση, έκδοση 2017, σελ. 231, παρ.33), για να συζητηθεί με την τακτική διαδικασία ενώπιον του παρόντος αρμόδιου κατ’ άρθρο 19 του ΚΠολΔ Δικαστηρίου, η από 2.7.2015 (με αριθμό κατάθεσης …./2015 στη γραμματεία του Πρωτοδικείου Πειραιά και με Γ.Α.Κ. …/2017 και Ε.Α.Κ. …/2017 στη γραμματεία του Εφετείου Πειραιά) έφεση κατά της 1524/2015 οριστικής απόφασης του Πολυμελούς Πρωτοδικείου Πειραιά, που είχε αρχικά ορισθεί για να συζητηθεί στη δικάσιμο της 15.3.2018, οπότε αναβλήθηκε για τη δικάσιμο που αναφέρεται στην αρχή της παρούσας. Με την παραπάνω απόφαση του Πολυμελούς Πρωτοδικείου Πειραιά, η οποία εκδόθηκε κατά την τακτική διαδικασία ερήμην των εναγόμενων, έγινε δεκτή η από 13.5.2013 (με αριθμό κατάθεσης ……/1-7-2013) αγωγή της ενάγουσας και ήδη εφεσίβλητης. Κατά της πρωτόδικης αυτής απόφασης οι εναγόμενες και ήδη εκκαλούσες άσκησαν την παραπάνω αναφερόμενη έφεσή τους. Κατά την μετ’ αναβολή ορισθείσα δικάσιμο, όταν η υπόθεση εκφωνήθηκε προσηκόντως από τη σειρά του οικείου πινακίου, οι εκκαλούσες δεν εμφανίσθηκαν, ούτε εκπροσωπήθηκαν από πληρεξούσιο δικηγόρο. Όπως προκύπτει από τις προσκομιζόμενες από την παριστάμενη εφεσίβλητη υπ’ αριθμ. …./20.9.2017και ………/20.9.2017 εκθέσεις επιδόσεως του δικαστικού επιμελητή στο Πρωτοδικείο Αθηνών ……., ακριβές αντίγραφο της ένδικης έφεσης, με πράξη ορισμού της αρχικής δικασίμου της 15.3.2018 και κλήση σε αυτή για συζήτηση επιδόθηκε την 20.9.2017 στην πρώτη και στη δεύτερη εκκαλούσα αντίστοιχα στη διεύθυνση που δήλωσαν στο εφετήριο, με επιμέλεια της εφεσίβλητης, νόμιμα κατ’ άρθρο 128 παρ.4 ΚΠολΔ με θυροκόλληση ενώπιον μάρτυρα, λόγω απουσίας των εκκαλουσών και των σύνοικων αυτών και με την τήρηση των λοιπών διατυπώσεων της παραγράφου 4 του ίδιου άρθρου ήτοι με παράδοση αυθημερόν αντιγράφου του παραπάνω δικογράφου στον Αξιωματικό Υπηρεσίας του Α.Τ. Καμινίων, Αρχιφύλακα ……., λόγω απουσίας του Διοικητή και με ταχυδρόμηση την επομένη ημέρα, έγγραφης ειδοποίησης προς τις εκκαλούσες (βλ. τις από 21.9.2017 βεβαιώσεις του ανωτέρω δικαστικού επιμελητή που συνυπογράφει ο υπάλληλος ΕΛΤΑ Ομονοίας ………), ακόμη δε εμπρόθεσμα κατ’ άρθρο 498 παρ.2 του ίδιου κώδικα. Συνεπώς, εφόσον οι εκκαλούσες κλήθηκαν νόμιμα να παραστούν κατά την αρχική δικάσιμο της 15.3.2018 και η μεταφορά της υπόθεσης από τη δικάσιμο αυτή στο πινάκιο της μετ’ αναβολή δικασίμου της 21.2.2019 ισχύει ως κλήτευσή τους για τη δικάσιμο αυτή (ΑΠ 180/2014 στη Νόμος, ΕφΠειρ 20/2017 αδημ.), πρέπει να δικασθούν ερήμην και να απορριφθεί η έφεσή τους, λόγω της ερημοδικίας τους, ως ανυποστήρικτη. Επίσης, πρέπει να ορισθεί το νόμιμο παράβολο για καθεμία από τις ερημοδικασθείσες εκκαλούσες, για την περίπτωση που ασκηθεί κατά της απόφασης αυτής ανακοπή ερημοδικίας (άρθρα 501, 502 και 505 παρ. 2 ΚΠολΔ), κατά τα ειδικότερα οριζόμενα στο διατακτικό. Τέλος, τα δικαστικά έξοδα της εφεσίβλητης για τον παρόντα βαθμό δικαιοδοσίας, πρέπει, κατόπιν υποβολής σχετικού αιτήματος, να επιβληθούν σε βάρος των εκκαλουσών, λόγω της ήττας τους (άρθρα 176, 183 και 191 παρ.2 ΚΠολΔ), ομοίως κατά τα οριζόμενα στο διατακτικό.</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p>Δικάζει ερήμην των εκκαλουσών.</p>
   <p>Ορίζει το παράβολο ερημοδικίας στο ποσό των διακοσίων ενενήντα (290) ευρώ για καθεμία από τις εκκαλούσες, για την περίπτωση που ασκήσουν ανακοπή ερημοδικίας κατά της παρούσας απόφασης.</p>
   <p>Απορρίπτει την έφεση.</p>
   <p>Καταδικάζει τις εκκαλούσες στα δικαστικά έξοδα της εφεσίβλητης του παρόντος βαθμού δικαιοδοσίας και ορίζει αυτά στο ποσό των εξακοσίων (600) ευρώ.</p>
   <p>Κρίθηκε και αποφασίσθηκε στον Πειραιά στις 4 Απριλίου 2019 και δημοσιεύθηκε στις 6&nbsp; Μαΐου 2019, σε έκτακτη δημόσια συνεδρίαση στο ακροατήριο του Δικαστηρίου αυτού, χωρίς την παρουσία των διαδίκων και της πληρεξούσιας δικηγόρου της εφεσίβλητης.</p>
   <p><strong>Ο ΠΡΟΕΔΡΟΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Η ΓΡΑΜΜΑΤΕΑΣ</strong></p>
  </div><!-- .entry-content -->
 </article>
</div></div></div></body></html>