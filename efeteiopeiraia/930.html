<html><body><h1>Αριθμός απόφασης 42/2019</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=930<br/><div class="content"><div class="content-inner">
 <article id="post-930" class="entry entry-single post-930 post type-post status-publish format-standard hentry category-24 category-18">
  <h1 class="entry-title entry--item h2">Αριθμός απόφασης 42/2019</h1>
  <div class="entry-content entry--item">
   <div class="printomatic pom-small-black " id="id8440" data-print_target="article"></div>
   <p style="text-align: center;"><strong>ΕΦΕΤΕΙΟ&nbsp; ΠΕΙΡΑΙΑ </strong></p>
   <p style="text-align: center;"><strong>ΕΙΔΙΚΗ&nbsp; ΔΙΑΔΙΚΑΣΙΑ </strong></p>
   <p style="text-align: center;"><strong>ΑΝΑΓΚΑΣΤΙΚΩΝ ΑΠΑΛΛΟΤΡΙΩΣΕΩΝ</strong></p>
   <p style="text-align: center;"><strong>Αριθμός Απόφασης&nbsp; </strong><strong>4</strong><strong>2</strong><strong>/2019</strong></p>
   <p style="text-align: center;"><strong>ΤΟ ΜΟΝΟΜΕΛΕΣ ΕΦΕΤΕΙΟ ΠΕΙΡΑΙΑ</strong></p>
   <p>Αποτελούμενο από το Δικαστή Ελευθέριο Γεωργίλη, Εφέτη, ο οποίος ορίστηκε από τον Πρόεδρο του Τριμελούς Συμβουλίου Διεύθυνσης του Εφετείου Πειραιά και από τη Γραμματέα Γ.Λ..</p>
   <p style="text-align: center;"><strong>ΑΦΟΥ ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center;"><strong>ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <p>Ι.&nbsp; Η αιτούσα, ισχυρίζεται με την αίτησή της, ότι δυνάμει της απόφασης 7449/2017 του Υπουργού Υποδομών, Μεταφορών και Δικτύων, η οποία δημοσιεύτηκε νόμιμα στην Εφημερίδα της Κυβερνήσεως (ΦΕΚ 31/22.2.2017), κηρύχθηκε συμπληρωματική αναγκαστική απαλλοτρίωση, ύστερα από τη,&nbsp;&nbsp;&nbsp;&nbsp;&nbsp;&nbsp;&nbsp; με την απόφαση 3444/30.11.2015 του ίδιου Υπουργού, μερική ανάκληση&nbsp;&nbsp;&nbsp;&nbsp; της αρχικής απαλλοτρίωσης που είχε κηρυχθεί με την απόφαση 15330 /23.4.2007 του Γ.Γ. της Περιφέρειας Αττικής. Ότι η συμπληρωματική αυτή αναγκαστικής απαλλοτρίωση, όπως και η αρχική, κηρύχθηκε για λόγους δημόσιας ωφέλειας και ειδικότερα για την κατασκευή του σιδηροδρομικού διαδρόμου από τον Πειραιά έως τις τρεις Γέφυρες (στην είσοδο του μηχανοστασίου Αγ. Ιωάννη Ρέντη) και απεικονίζεται στα σχετικά κτηματολογικά διαγράμματα και κτηματολογικό πίνακα, καταχωρήθηκε δε&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; στο Κτηματολογικό Γραφείο Πειραιά. Ότι η συμπληρωματική απαλλοτρίωση κηρύχθηκε σε βάρος της με αριθμό κτηματολογικού πίνακα … ιδιοκτησία της καθ’ ης και υπέρ και με δαπάνες της ΟΣΕ ΑΕ. Ότι αυτή (αιτούσα) αποτελεί θυγατρική εταιρεία της τελευταίας, ανήκει στον ευρύτερο δημόσιο τομέα και έχει ως σκοπό τη διαχείριση κατασκευής συγχρηματοδοτούμενων από την Ευρωπαϊκή Ένωση και τους εθνικούς πόρους έργων του επενδυτικού προγράμματος του Ο.Σ.Ε., όπως το παρόν. Ότι νομιμοποιείται για την άσκηση της υπό κρίση αίτησης, σύμφωνα με τη διάταξη του άρθρου 4 §6 του ν. 3891/2010. Κατόπιν τούτων, ζητεί (α) να προσδιοριστεί προσωρινά η τιμή μονάδας αποζημίωσης, για το πιο πάνω ακίνητο και τα επικείμενά του,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; στις τιμές που εκθέτει στην αίτησή της, (β) να διαταχθεί η αποβολή των εγκατεστημένων στα απαλλοτριωθέντα, καθώς και παντός κυρίου ή νομέα&nbsp;&nbsp;&nbsp;&nbsp;&nbsp;&nbsp; ή έλκοντος δικαιώματα από αυτούς, υπό τον όρο συντέλεσης της απαλλοτρίωσης, (γ) να διαταχθεί η παροχή εγγύησης, ανερχόμενη σε ποσοστό 40 % επί της προσωρινής αποζημίωσης, για την περίπτωση προσδιορισμού ως οριστικής τιμής μονάδας αποζημίωσης, μικρότερης εκείνης που θα προσδιοριστεί προσωρινά και (δ) να συμψηφιστούν τα δικαστικά έξοδα της δίκης, άλλως να καθοριστεί η οφειλόμενη δαπάνη&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; έως το ήμισυ των νομίμων αμοιβών του κώδικα περί δικηγόρων. Με τέτοιο περιεχόμενο και αίτημα η υπό κρίση αίτηση, αρμοδίως φέρεται για συζήτηση από την αιτούσα σύμφωνα με τις διατάξεις των άρθρων 4 του ν. 2882/2001,&nbsp; 1 §3 του ν. 2366/1995, 4 §6 του ν. 3891/2010 και 81 §1 εδ. β του ν. 4530/2018, ενώπιον του Δικαστηρίου τούτου, στην περιφέρεια του οποίου βρίσκεται η απαλλοτριούμενη έκταση, κατά την ειδική διαδικασία των άρθρων 18 και 19 του ν. 2882/2001, όπως η διάταξη του άρθρου 19 αντικαταστάθηκε με το άρθρο 76 §11 του ν. 4146/2013. Εξάλλου, για το παραδεκτό της συζήτησής της έχει τηρηθεί η προδικασία, που προβλέπεται από τις διατάξεις των άρθρων 15 και 17 του ν. 2882/2001 και προσκομίζονται: 1) η απόφαση 15330/23.4.2007 του Γενικού Γραμματέα της Περιφέρειας Αττικής, για την αρχική απαλλοτρίωση, που δημοσιεύτηκε στο ΦΕΚ Δ 179/ 9.5.2007 και μεταγράφηκε στα βιβλία μεταγραφών του Υποθηκοφυλακείου Πειραιά (τ. 1263, α.α. 481), όπως προκύπτει από τα …. και ……. πιστοποιητικά του Υποθηκοφυλακείου Πειραιά, η απόφαση 3444/30.11.2015 του Υπουργού Υποδομών, Μεταφορών και Δικτύων, για την αναγκαστική άρση της απαλλοτρίωσης του επιδίκου, που δημοσιεύτηκε στο ΦΕΚ Δ 258/ 22.12.2015, καθώς και η απόφαση 7449/7.2.2017 του Υπουργού Υποδομών, Μεταφορών και Δικτύων, για τη συμπληρωματική απαλλοτρίωση του επιδίκου, που δημοσιεύτηκε στο ΦΕΚ Δ 31/22.2.2017 και καταχωρήθηκε&nbsp; στο Κτηματολογικό Γραφείο Πειραιά, με αριθμό καταχώρισης …….., όπως προκύπτει από αντίγραφο του κτηματολογικού φύλλου της ιδιοκτησίας που απαλλοτριώθηκε με ΚΑΕΚ ….., καθόσον υφίσταται ήδη και λειτουργεί Κτηματολογικό Γραφείο στον&nbsp; Πειραιά και έχει αντικατασταθεί το σύστημα μεταγραφών και υποθηκών στην περιφέρειά του (ν. 2664/1998), 2) τα συνοδεύοντα αυτές, από Οκτώβριος 2005 και από 5.10.2015 κτηματολογικά διαγράμματα και απόσπασμα του από 5.10.2015 πίνακα επικειμένων, που έχουν εγκριθεί από το διευθυντή της Διεύθυνσης Απαλλοτριώσεων ……., 3) το ….. πιστοποιητικό του Κτηματολογικού Γραφείου Πειραιά, τα …. – πέντε πιστοποιητικά του Υποθηκοφυλακείου Πειραιά περί μεταγραφής, μη διεκδίκησης και ανυπαρξίας βαρών και 4) η από 26.2.2014 έκθεση της Επιτροπής του&nbsp; άρθρου 15 §3 του ν. 2882/2001, το με αριθμό πρωτοκόλλου ….. έγγραφο της κτηματικής υπηρεσίας Πειραιά – Νήσων και Δυτικής Αττικής και η από Οκτώβριος 2018 έκθεση της πιστοποιημένης ορκωτής εκτιμήτριας …….. για τον υπολογισμό της αξίας του απαλλοτριωθέντος. Είναι δε (η αίτηση) νόμιμη, στηριζομένη στις διατάξεις&nbsp; των άρθρων 17 του Συντάγματος, 9 §5 του ν. 2882/2001, όπως η τελευταία παράγραφος προστέθηκε αρχικά με το άρθρο 126 §3 του ν. 4070/2012 και στη συνέχεια τροποποιήθηκε με το άρθρο 76 §6 του ν. 4146/2013, σύμφωνα δε με τα ίδια άρθρα εφαρμόζεται και στις περιπτώσεις απαλλοτριώσεων για τις οποίες εκκρεμεί η συζήτηση του προσωρινού καθορισμού της αποζημίωσης, 13, 14, 19 §§7 – 9 και 24 του ν. 2882/2001, πλην του αιτήματος για το συμψηφισμό της δικαστικής δαπάνης μεταξύ των διαδίκων, το οποίο είναι μη νόμιμο, αφού, κατά το άρθρο 18 §4 του ν. 2882/2001, η τελευταία επιβάλλεται σε βάρος του υπόχρεου σε αποζημίωση. Εξάλλου, η καθ’ ης, με το έγγραφο υπόμνημά της, άσκησε ανταίτηση, με την οποία ζητεί : α) να διορθωθούν τα κτηματολογικά στοιχεία (πίνακας και διάγραμμα), ως προς την έκταση του απαλλοτριωτέου ακινήτου, ενός λαμαρινοσκεπούς υπόστεγου, εμβαδού 108 τ.μ. που δεν έχει περιληφθεί και των τριών πρώτων κτισμάτων που αναγράφονται και ως λαμαρινοσκεπή,&nbsp; ενώ είναι κεραμοσκεπή και β) να καθοριστεί, για το επίδικο ακίνητο και τα επικείμενά του, υψηλότερη προσωρινή τιμή μονάδας αποζημίωσης ανά τ.μ.&nbsp; Η ανταίτηση, αρμοδίως ασκείται ενώπιον του Δικαστηρίου τούτου, που εξετάζει την κύρια αίτηση, κατά την ειδική διαδικασία των άρθρων 18 – 20&nbsp;&nbsp;&nbsp;&nbsp;&nbsp;&nbsp; του ν. 2882/2001, σε συνδυασμό μ’ αυτές των άρθρων 1 – 590 του Κ.Πολ.Δ. (άρθρο 18 §1 εδ. β του ν. 2882/2001), χωρίς την ύπαρξη προδικασίας (άρθρο 19&nbsp; §§5, 8 του ν. 2882/2001) και είναι νόμιμη, στηριζόμενη στις διατάξεις των άρθρων 13, 18 και 19 του ν. 2882/2001, πλην του πρώτου αιτήματος για τη διόρθωση των κτηματολογικών στοιχείων (πίνακα και διαγράμματος) ως προς την επιφάνεια του επίδικου ακινήτου, το οποίο είναι μη νόμιμο, διότι δεν μπορεί να εξεταστεί αυτοτελώς, αλλά, σύμφωνα με τη διάταξη του άρθρου&nbsp;&nbsp;&nbsp;&nbsp;&nbsp;&nbsp; 16 §8 του ν. 2882/2001, κατά τη δίκη για την αναγνώριση των δικαιούχων.&nbsp; Αντίθετα, θα προσδιοριστεί προσωρινά τιμή μονάδας των επικειμένων, που δεν αναφέρονται στο σχετικό πίνακα, διότι, κατά τις διατάξεις των άρθρων 3 §1, 4, 7 και 16 §§§1, 2, 7 του ν. 2882/2001, στην περίπτωση αναγκαστικής απαλλοτρίωσης ακινήτου, στο οποίο υπάρχουν κτίσματα, μόνιμες κατασκευές, δένδρα, φυτείες και εν γένει συστατικά, κατά την έννοια των άρθρων 953 επ. του Α.Κ., τα πράγματα αυτά απαλλοτριώνονται αυτοδίκαια μαζί με την εδαφική έκταση, έστω και αν δεν αναφέρονται στην πράξη της απαλλοτρίωσης. Επομένως, παραδεκτά ζητείται να καθορισθεί τιμή μονάδας αποζημίωσης αυτών, ακόμη και αν στον κτηματολογικό πίνακα δεν σημειώνονται ότι υπάρχουν στο απαλλοτριούμενο τμήμα, ο πίνακας δε, θα συμπληρωθεί, εάν υπάρχει ανάγκη, εκ των υστέρων, προκειμένου να υπολογισθεί η συνολικώς καταβλητέα αποζημίωση (Ολ.Α.Π. 5/2002, Α.Π. 635/2017 και Α.Π. 1021/2015 Τ.Ν.Π. «Νόμος»). Πρέπει επομένως, η αίτηση και η ανταίτηση, αφού συνεκδικαστούν, διότι υπάγονται στην ίδια διαδικασία, είναι συναφείς μεταξύ τους και κατά την κρίση του Δικαστηρίου, διευκολύνεται και επιταχύνεται η διεξαγωγή της δίκης (άρθρα 31 και 246 του Κ.Πολ.Δ.), να εξεταστούν, κατά το μέρος που κρίθηκαν νόμιμες, περαιτέρω κατ’ ουσία.</p>
   <p>ΙΙ.&nbsp; Από την ένορκη κατάθεση του μάρτυρα ανταπόδειξης, που εξετάστηκε στο ακροατήριο του Δικαστηρίου τούτου και περιέχεται στα ταυτάριθμα με την παρούσα πρακτικά δημόσιας συνεδρίασής του, την επισκόπηση των προσκομιζόμενων φωτογραφιών, των οποίων η&nbsp;&nbsp;&nbsp; γνησιότητα δεν αμφισβητείται (άρθρα 444 §1γ΄, 448 §2 και 457 §4&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; του Κ.Πολ.Δ.), καθώς και από όλα τα νομίμως επικαλούμενα και&nbsp;&nbsp;&nbsp;&nbsp;&nbsp; προσκομιζόμενα έγγραφα, ακόμη και αν δεν μνημονεύονται ειδικά, αποδεικνύονται τα ακόλουθα πραγματικά περιστατικά : Με την απόφαση 15330/23.4.2007 του Γενικού Γραμματέα της Περιφέρειας Αττικής, που δημοσιεύτηκε στο ΦΕΚ Δ 179/9.5.2007 και μεταγράφηκε στα βιβλία μεταγραφών του Υποθηκοφυλακείου Πειραιά (τ. …., α.α. …), κηρύχθηκε αναγκαστική απαλλοτρίωση για λόγους κοινής ωφέλειας. Ειδικότερα, κηρύχθηκε υπέρ της εταιρείας με την επωνυμία «Ο.Σ.Ε. Α.Ε.» και με δαπάνες της τελευταίας, για την κατασκευή του σιδηροδρομικού διαδρόμου από τον Πειραιά έως τις Τρεις Γέφυρες (στην είσοδο του μηχανοστασίου του Αγ. Ιωάννη Ρέντη), συνολικού εμβαδού 5.868,52 τ.μ., ιδιωτικών εκτάσεων πέντε ιδιοκτησιών, στις οποίες συμπεριλαμβανόταν και η με αριθμό .. ιδιοκτησία, που φέρεται ότι ανήκει στην καθ’ ης. Στη συνέχεια, με την απόφαση 3444 /30.11.2015 του Υπουργού Υποδομών, Μεταφορών και Δικτύων, που δημοσιεύτηκε στο ΦΕΚ Δ 258 /22.12.2015, βεβαιώθηκε η αναγκαστική άρση της απαλλοτρίωσης της τελευταίας αυτής ιδιοκτησίας. Τέλος, με την απόφαση 7449/7.2.2017 του Υπουργού Υποδομών, Μεταφορών και Δικτύων, που δημοσιεύτηκε στο ΦΕΚ Δ 31/22.2.2017 και καταχωρήθηκε στο Κτηματολογικό Γραφείο Πειραιά, κηρύχθηκε συμπληρωματική απαλλοτρίωση για το πιο πάνω ακίνητο, για τους ίδιους λόγους δημόσιας ωφέλειας, υπέρ της Ο.Σ.Ε. Α.Ε., με δαπάνες και μέριμνα της αιτούσας. Η ιδιοκτησία αυτή απεικονίζεται στο από 5.10.2015 κτηματολογικό διάγραμμα με στοιχεία Π82 – Π44 – Π83&nbsp;&nbsp;&nbsp;&nbsp;&nbsp;&nbsp;&nbsp; – Π86 – Π87 – Π75 – Π77 – Π78 – Π82 και τον από ίδια ημερομηνία κτηματολογικό πίνακα και βρίσκεται μεταξύ της οδού .. και&nbsp; του πεζόδρομου .. του Δήμου Πειραιά. Κατά τον τελευταίο πίνακα έχει επιφάνεια 563,65 τ.μ., ενώ σύμφωνα με το διάγραμμα του κτηματολογικού γραφείου Πειραιά έχει επιφάνεια 604 τ.μ., υπάρχουν δε και επικείμενα που πρέπει να αποζημιωθούν από την αιτούσα. Ειδικότερα, τα επικείμενα της ιδιοκτησίας, που καταγράφηκαν στον πίνακα επικειμένων είναι εφτά κτίρια πετρόκτιστα λαμαρινοσκεπή, με στοιχεία 2Α, 2Β, 2Γ, 2Δ, 2Ε, 2ΣΤ και 2Ζ, επιφάνειας αντίστοιχα 22,25, 88,44, 48,58, 81,65, 7,22, 29,98 και 51,14 τ.μ., ωστόσο στα τρία πρώτα από αυτά η σκεπή τους είναι από κεραμίδια, όπως&nbsp; προκύπτει και από φωτογραφίες της ίδιας της αιτούσας. Περαιτέρω, ζητείται ο καθορισμός τιμής μονάδος και για επικείμενο λαμαρινισκεπές υπόστεγο, εμβαδού 108 τ.μ., το οποίο δεν καταγράφεται στο σχετικό πίνακα, αποδεικνύεται ωστόσο η ύπαρξή του και από την έκθεση εκτίμησης ακινήτου της Κτηματικής Υπηρεσίας Πειραιά. Η έκθεση αυτή συντάχθηκε κατόπιν αυτοψίας στις 26.2.2014, όταν και επίκειτο η συζήτηση αίτησης καθορισμού προσωρινής τιμής μονάδας, στο πλαίσιο της αρχικής απαλλοτρίωσης, η οποία, όπως αναφέρθηκε ανωτέρω, μεταγενέστερα ανακλήθηκε. Το πιο πάνω ακίνητο δεν έχει πρόσοψη σε δημόσιο δρόμο και βρίσκεται μεταξύ δύο ορίων απαλλοτρίωσης του ΟΣΕ, νοτιοανατολικά της λεωφόρου … και μεταξύ αυτής και της λεωφόρου …… Η περιοχή ονομάζεται «Βιομηχανικό και Σιδηροδρομικό Πάρκο Καμινίων – Λεύκων» και αποτελεί την προς το νότο συνέχεια του «Σιδηροδρομικού Πάρκου Ρέντη». Ο όρος Βιομηχανικό δεν αφορά παρούσα χρήση, αλλά παρελθούσα και έχει απλώς χαρακτήρα τοπωνυμίου. Η ευρύτερη περιοχή είναι δομημένη αρκετά πυκνά με μικτή χρήση, όπου συνυπάρχουν χρήσεις οικιστικές με βιοτεχνικούς χώρους και αποθήκες. Προσφέρει εξυπηρετήσεις σε εγκαταστάσεις εκπαίδευσης και υπηρεσιών, καθώς και καταστημάτων και συγκοινωνιών, λόγω της μικρής της απόστασης από τις κεντρικές λεωφόρους Αθηνών – Πειραιώς, Θηβών και τη στάση Λεύκων του Ο.Σ.Ε. Απέχει δύο χιλιόμετρα από τη βιομηχανική περιοχή Ν. Φαλήρου, διακόσια μέτρα (νότια) από τη λεωφόρο Θηβών, χίλια μέτρα (βόρεια) από τη λεωφόρο Αθηνών – Πειραιώς και δύο χιλιόμετρα από το αμαξοστάσιο του Η.Σ.Α.Π. Πειραιά και την ακτή Κονδύλη. Το σχήμα του είναι επίμηκες τριγωνικό, που δημιουργεί σχετικό πρόβλημα εκμετάλλευσης, λόγω των απαιτούμενων πλάγιων αποστάσεων που περιορίζουν την εκμεταλλεύσιμη δόμηση. Τα επικείμενα κτίσματα, ήταν εγκαταλελειμμένα, όπως άλλωστε προκύπτει και από τις φωτογραφίες που προσκομίζει η αιτούσα, σύμφωνα δε με την από Οκτώβριος 2018 έκθεση εκτίμησης της πιστοποιημένης εκτιμήτριας ……..,&nbsp; δεν ήταν προσβάσιμα, με αποτέλεσμα να μη γίνει εσωτερική αυτοψία. Παλαιότερα, στεγαζόταν βυρσοδεψείο, το οποίο έχει πάψει να λειτουργεί, αντίθετα με ότι διατείνεται η καθ’ ης. Η κρίση αυτή του Δικαστηρίου δεν αναιρείται από τις φωτογραφίες, που προσκομίζει η τελευταία, οι οποίες, εκτός του ότι δεν προκύπτει πως αφορούν εσωτερικά στο επίδικο, αναγράφουν ημερομηνία το 2011, δηλαδή λήφθηκαν προ εφτά τουλάχιστον ετών. Περαιτέρω, από τα ίδια ως άνω αποδεικτικά μέσα αποδείχθηκε ότι&nbsp;&nbsp; η κατάσταση των παραπάνω επικειμένων είναι κακή, όπως αναφέρεται άλλωστε και στην πιο πάνω έκθεση εκτίμησης, ενώ δεν προσκομίζονται στοιχεία ανακαίνισης ή συντήρησης των χώρων, ικανής να βελτιώσει την εικόνα τους. Ο μάρτυρας ανταπόδειξης, που κατέθεσε ότι η κατάσταση των κτισμάτων στα οποία λειτουργεί βυρσοδεψείο είναι μέτρια, καθώς και ότι τα ανωτέρω γνωρίζει από αυτοψία που έχει κάνει στο επίδικο, αναφέρεται προφανώς στο από Ιουλίου 2001 τοπογραφικό διάγραμμα, που συνέταξε, με αποτέλεσμα, χωρίς τη θέλησή του, να μην αποδίδει σωστά την υπάρχουσα κατάσταση. Εξάλλου, δεν αποδείχθηκε ότι τα επικείμενα κτίσματα έχουν μεγαλύτερη επιφάνεια, όπως ισχυρίζεται η καθ’ ης με την ανταίτησή&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; της. Περαιτέρω, σύμφωνα με την από Οκτωβρίου 2018 έκθεση της πιστοποιημένης ορκωτής εκτιμήτριας ……., το απαλλοτριωθέν είναι μη άρτιο και μη οικοδομήσιμο και η αξία του ανέρχεται για το έδαφος&nbsp; σε 128 ευρώ ανά τ.μ. και για τα επικείμενα κτίσματα σε 30 ευρώ ανά&nbsp;&nbsp; τ.μ. Επιπλέον, σύμφωνα με το από 19.11.2018 φύλλο υπολογισμού αξίας ακινήτου, που συνέταξε η Τοπογράφος – Μηχανικός ΤΕ της Κτηματικής Υπηρεσίας Πειραιά Νήσων και Δυτικής Αττικής, …….., η αντικειμενική αξία του ως άνω ακινήτου ανέρχεται στο ποσό των 238,15 ευρώ ανά τ.μ. Επίσης, προσκομίζεται από την καθ’ ης και η από 26.2.2014 έκθεση εκτίμησης του επιδίκου, κατ’ άρθρο 15 του ν. 2882/2001, όπου εκτιμήθηκε η αξία του εδάφους σε 300 ευρώ ανά τ.μ., σε 60 ευρώ ανά τ.μ. για τις κεραμοσκεπείς αποθήκες και σε 50 ευρώ&nbsp; ανά τ.μ., για τις λαμαρινοσκεπείς αποθήκες και υπόστεγο. Εξάλλου, με την απόφαση 4627/2017 του Μονομελούς Πρωτοδικείου Πειραιά καθορίστηκε προσωρινή τιμή μονάδας&nbsp; για τα υπόλοιπα – όμορα ακίνητα της αρχικής απαλλοτρίωσης, στο ποσό των 257,20 ευρώ. Σημειωτέον ότι με την απόφαση 4007/2011 του Μονομελούς Πρωτοδικείου Πειραιά, καθορίστηκε προσωρινή τιμή μονάδας, για το ίδιο ακίνητο, στο ποσό των 300 ευρώ ανά τ.μ. εδάφους και αφορούσε στην αρχική απαλλοτρίωση από την Ο.Σ.Ε. Α.Ε., η οποία ανακλήθηκε, απόφαση που λήφθηκε ωστόσο πριν την αναπροσαρμογή των αντικειμενικών αξιών. Οι υπόλοιπες αποφάσεις που προσκομίζονται, αφορούν σε ιδιοκτησίες που βρίσκονται σε απόσταση από την επίδικη. Κατόπιν τούτων, σύμφωνα με όλα τα αποδεικτικά στοιχεία, το Δικαστήριο κρίνει ότι, κατά τον κρίσιμο χρόνο της συζήτησης της αίτησης (18.10.2018), με βάση τις υπάρχουσες οικονομικές και νομισματικές συνθήκες, η πραγματική αξία του ρυμοτομούμενου ακινήτου,&nbsp; η οποία καλύπτει πλήρως την οφειλόμενη αποζημίωση και επιτρέπει την αντικατάστασή του με άλλο ισάξιο, σύμφωνα και με τη συνταγματική επιταγή (άρθρο 17 §2 του Συντάγματος), χωρίς να λαμβάνεται υπόψη ενδεχόμενη μεταβολή της αξίας του μετά τη δημοσίευση της πράξης της απαλλοτρίωσης, ανέρχεται στο ποσό των : α) 250 ευρώ ανά τ.μ. εδάφους, β) 40 ευρώ ανά τ.μ. για τα τρία πετρόκτιστα κεραμοσκεπή κτίσματα (υπό στοιχεία 2Α, 2Β, 2Γ) και 30 ευρώ ανά τ.μ. για τα υπόλοιπα πετρόκτιστα λαμαρινοσκεπή κτίσματα (υπό στοιχεία 2Δ, 2Ε, 2ΣΤ, 2Ζ) και γ) 10 ευρώ ανά τ.μ. για το λαμαρινοσκεπές υπόστεγο, επιφάνειας 108 τ.μ.</p>
   <p>ΙΙΙ.&nbsp; Κατ’ ακολουθίαν των ανωτέρω, πρέπει α) να γίνουν εν μέρει&nbsp;&nbsp;&nbsp;&nbsp;&nbsp;&nbsp;&nbsp; δεκτές η αίτηση για τον καθορισμό προσωρινής τιμής μονάδας αποζημίωσης και η ανταίτηση, ως ουσιαστικά βάσιμες και να καθοριστεί προσωρινή τιμή μονάδας για το αναφερόμενο στο σκεπτικό ακίνητο με τα επικείμενά του, όπως ορίζεται στο διατακτικό. Επίσης, πρέπει να υποχρεωθούν οι δικαιούχοι σε εγγυοδοσία, ποσού 30% επί της ως άνω καθορισθείσας αποζημίωσης, για την περίπτωση προσδιορισμού ως οριστικής τιμής μονάδας μικρότερης από την προσωρινή. Επιπλέον, ενόψει του ότι η απαλλοτρίωση αφορά σε έργο που συγχρηματοδοτείται από την Ευρωπαϊκή Ένωση, πρέπει να διαταχθεί η αποβολή των εγκατεστημένων στην απαλλοτριούμενη έκταση προσώπων (ιδιοκτητών, νομέων και κατόχων αυτών), καθώς και κάθε άλλου τρίτου που έλκει δικαιώματα από αυτούς, υπό τον όρο της προηγούμενης συντέλεσης&nbsp; της απαλλοτρίωσης, κατά τις διατάξεις του&nbsp; άρθρου 7 του ν. 2882/2001. Τέλος, τα δικαστικά έξοδα της καθ’ ης, ως δικαιούχου της αποζημίωσης, βαρύνουν,&nbsp; κατά παραδοχή του σχετικού αιτήματός της, την αιτούσα, ως υπόχρεη σε αποζημίωσή της (άρθρο 18 §4 εδ. α του ν. 2882/2001, όπως αντικαταστάθηκε αρχικά με το άρθρο 31 περ. ε´ του ν. 3130/2003 και στη συνέχεια με το άρθρο 130 §1 του ν. 4070/2012, που εφαρμόζεται και στις εκκρεμείς, κατά την έναρξη ισχύος του, απαλλοτριώσεις, κατ’ άρθρο 146 §9 του ίδιου νόμου) και πρέπει να καθοριστούν : α) στο ποσό των τριακοσίων πενήντα (350) ευρώ για την παράστασή της και τα απαραίτητα έξοδα με δικηγόρο ενώπιον του παρόντος Δικαστηρίου (άρθρο 189 §1 του Κ.Πολ.Δ.) και β) σε ποσοστό 1,5 % (2 + 1 = 3% : 2) επί της καθορισθείσας αποζημίωσης, για τη σύνταξη της αίτησης και του υπομνήματός της, αφού η αξία του αντικειμένου της δίκης δεν υπερβαίνει τις 200.000 ευρώ και μειωμένα κατά το ήμισυ, εφόσον υπόχρεος για την καταβολή της αποζημίωσης είναι φορέας που υπάγεται στη Γενική Κυβέρνηση (άρθρα 18 §4 εδ. γ´ του ν. 2882/2001, 189 §1, 191 §2 του Κ.Πολ.Δ., 63 §1 περ. iα και 68 §1 του ν. 4194/2013).</p>
   <p style="text-align: center;"><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Συνεκδικάζει αντιμωλία των διαδίκων την αίτηση για τον καθορισμό προσωρινής τιμής μονάδας απαλλοτρίωσης και την ανταίτηση της καθ’ ης.</p>
   <p>Απορρίπτει ό,τι κρίθηκε απορριπτέο.</p>
   <p>Δέχεται εν μέρει την αίτηση και την ανταίτηση.</p>
   <p>Καθορίζει προσωρινά την τιμή μονάδας αποζημίωσης του ακινήτου που απαλλοτριώνεται αναγκαστικά με την απόφαση 7449/7.2.2017 του Υπουργού Υποδομών, Μεταφορών και Δικτύων, για λόγους δημόσιας ωφέλειας και συγκεκριμένα για την κατασκευή του σιδηροδρομικού διαδρόμου από τον Πειραιά έως τις Τρεις Γέφυρες (στην είσοδο του μηχανοστασίου του Αγ. Ιωάννη Ρέντη) και αφορά στην ιδιοκτησία, με αριθμό …, με φερόμενη ιδιοκτήτρια της καθ’ ης, που απεικονίζεται στο από 5.10.2015 κτηματολογικό διάγραμμα με στοιχεία Π82 – Π44 – Π83 – Π86 – Π87 – Π75 – Π77 – Π78 – Π82 και τον από ίδια ημερομηνία κτηματολογικό πίνακα και βρίσκεται μεταξύ της οδού …. και του πεζόδρομου … του Δήμου Πειραιά, ως εξής : α) για το έδαφος στο ποσό των διακοσίων πενήντα (250) ευρώ ανά τ.μ., β) για τα επικείμενα, που αναφέρονται στο σχετικό πίνακα, στο ποσό των 40 ευρώ ανά τ.μ. για τα τρία πετρόκτιστα κεραμοσκεπή κτίσματα, υπό στοιχεία 2Α, 2Β και 2Γ, επιφάνειας 22,25, 88,44 και 48,58&nbsp; τ.μ. αντίστοιχα και των 30 ευρώ ανά τ.μ. για τα υπόλοιπα πετρόκτιστα λαμαρινοσκεπή κτίσματα, υπό στοιχεία 2Δ, 2Ε, 2ΣΤ, 2Ζ, επιφάνειας 81,65, 7,22, 29,98 και 51,14 τ.μ. αντίστοιχα και γ) για το επικείμενο, που δεν αναφέρεται στο σχετικό πίνακα, ήτοι υπόστεγο λαμαρινοσκεπές, επιφάνειας 108 τ.μ., στο ποσό των 10 ευρώ ανά τ.μ.</p>
   <p>Διατάσσει&nbsp; την αποβολή των εγκατεστημένων στην απαλλοτριούμενη έκταση προσώπων (ιδιοκτητών, νομέων και κατόχων αυτών), καθώς και&nbsp;&nbsp;&nbsp;&nbsp;&nbsp; κάθε άλλου τρίτου που έλκει δικαιώματα από αυτούς, υπό τον όρο της προηγούμενης συντέλεσης της απαλλοτρίωσης, κατά τις διατάξεις του&nbsp; άρθρου 7 του ν. 2882/2001.</p>
   <p>Υποχρεώνει το δικαιούχο του απαλλοτριωθέντος ακινήτου σε εγγυοδοσία, ποσού 30% επί της αποζημίωσης που καθορίστηκε προσωρινά, για την περίπτωση προσδιορισμού ως οριστικής τιμής μονάδας μικρότερης αυτής που προσδιορίσθηκε προσωρινά με την παρούσα απόφαση.</p>
   <p>Καταδικάζει την αιτούσα στην πληρωμή της δικαστικής δαπάνης της καθ’ ης, την οποία καθορίζει α) στο ποσό των τριακοσίων πενήντα (350)&nbsp; ευρώ για την παράσταση του πληρεξουσίου δικηγόρου της ενώπιον του Δικαστηρίου τούτου και τα απαραίτητα έξοδα και β) σε ποσοστό 1,5 %&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; επί της καθορισθείσας αποζημίωσης για τη σύνταξη της αίτησης και του υπομνήματός της.</p>
   <p>Κρίθηκε, αποφασίσθηκε και δημοσιεύθηκε στον Πειραιά σε έκτακτη, δημόσια συνεδρίαση, στο ακροατήριό του, στις 17 Ιανουαρίου 2019, χωρίς&nbsp;&nbsp;&nbsp;&nbsp;&nbsp; την παρουσία των διαδίκων και των πληρεξουσίων δικηγόρων τους.</p>
   <p>&nbsp;</p>
   <p><strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; &nbsp;Ο&nbsp;&nbsp; ΔΙΚΑΣΤΗΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </strong><strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</strong><strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; &nbsp;Η ΓΡΑΜΜΑΤΕΑΣ </strong></p>
  </div><!-- .entry-content -->
 </article>
</div></div></div></body></html>