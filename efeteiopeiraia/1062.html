<html><body><h1>Αριθμός απόφασης 73/2019</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=1062<br/><div class="content"><div class="content-inner">
 <article id="post-1062" class="entry entry-single post-1062 post type-post status-publish format-standard hentry category-20 category-18">
  <h1 class="entry-title entry--item h2">Αριθμός απόφασης 73/2019</h1>
  <div class="entry-content entry--item">
   <div class="printomatic pom-small-black " id="id2650" data-print_target="article"></div>
   <p style="text-align: center;"><strong>Αριθμός&nbsp;&nbsp;&nbsp; 73/2019</strong></p>
   <p style="text-align: center;"><strong>ΤΟ ΜΟΝΟΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p style="text-align: center;"><strong>ΝΑΥΤΙΚΟ ΤΜΗΜΑ</strong></p>
   <p>Αποτελούμενο από τη Δικαστή, Χαρίκλεια Σαραμαντή, Εφέτη, η οποία ορίσθηκε από τον Πρόεδρο του Τριμελούς Συμβουλίου Διευθύνσεως του Εφετείου Πειραιώς, και από τη Γραμματέα Κ.Δ.</p>
   <p style="text-align: center;"><strong>ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center;"><strong>ΚΑΙ ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <p>Ενώπιον του παρόντος Εφετείου φέρονται προς εκδίκαση α) η με αριθμ. έκθ. κατάθ. ……έφεση της εναγόμενης εταιρίας με την επωνυμία «……» και β) η με αριθμ. έκθ. κατάθ. ……αντέφεση του ενάγοντος κατά της 5511/13-12-2017 απόφασης του Μονομελούς Πρωτοδικείου Πειραιώς, το οποίο δίκασε την από 9-6-2016 και με αριθμό έκθεσης κατάθεσης ……αγωγή του ενάγοντος και ήδη εφεσίβλητου –αντεκκαλούντος, κατά την ειδική διαδικασία των εργατικών διαφορών (άρθρα 82 ΚΙΝΔ και 614, 621&nbsp; ΚΠολΔ), αντιμωλία των διαδίκων. Η&nbsp; έφεση και αντέφεση&nbsp; έχουν ασκηθεί νομότυπα και εμπρόθεσμα, κατά τα άρθρα 495,&nbsp; 511, 513, 516 παρ. 1, 517, 518 παρ. 2, 520 παρ. 1, 523, 591, και 614 ΚΠολΔ. Επομένως, εφόσον παραδεκτά φέρονται προς συζήτηση ενώπιον του Δικαστηρίου αυτού (άρθρο 19 του ΚΠολΔ), πρέπει να γίνουν τυπικά δεκτές και να ερευνηθούν περαιτέρω, συνεκδικαζόμενες, ως προς το παραδεκτό και το βάσιμο των λόγων τους (άρθρο 533 παρ. 1 ΚΠολΔ), κατά την ίδια ως άνω ειδική διαδικασία.</p>
   <p>Ο ενάγων ναυτικός με την άνω αναφερόμενη αγωγή του ισχυρίστηκε ότι κατά τα ειδικότερα αναφερόμενα σ’ αυτήν χρονικά διαστήματα, από 21-7-2015 έως 20-4-2016, ναυτολογήθηκε σε εκτέλεση αντίστοιχων συμβάσεων ναυτικής εργασίας,&nbsp; στο ε/γ-ο/γ πλοίο «Ι.» και ήδη «Μ.» της εναγόμενης εταιρίας με την ειδικότητα του θαλαμηπόλου, αντί μηνιαίων αποδοχών σύμφωνων με την&nbsp;&nbsp; ΣΣΝΕ για τα πληρώματα των ακτοπλοϊκών-επιβατηγών πλοίων, απασχολούμενος καθημερινά επί δεκαοκτώ ώρες. Ζητά δε να υποχρεωθεί&nbsp; η εναγόμενη εργοδότρια εταιρία να του καταβάλει για διαφορά αμοιβής υπερωριακής εργασίας, αποζημίωση&nbsp;&nbsp; αδείας και δώρο Χριστουγέννων&nbsp; το συνολικό ποσό των 21.836,77 ευρώ. Το πρωτοβάθμιο Δικαστήριο δέχθηκε μερικά την άνω αγωγή, κρίνοντας ότι ο ενάγων εργαζόταν καθημερινά επί δεκατρείς ώρες και υποχρέωσε την εναγομένη να του καταβάλει για την αιτία αυτή το ποσό 5.373,42 ευρώ, πλέον των ποσών που αιτήθηκε με την αγωγή του για αποζημίωση αδείας και δώρο Χριστουγέννων και συνολικά το ποσό των 13.568 ευρώ.</p>
   <p>Κατά της εν λόγω απόφασης, οι εκατέρωθεν&nbsp; ηττηθέντες, εν μέρει, διάδικοι, παραπονούμενοι, ήδη με τις ένδικες έφεση και αντέφεση, για εσφαλμένη εφαρμογή του νόμου και πλημμελή εκτίμηση των αποδείξεων, ζητούν την παραδοχή τους (έφεσης και αντέφεσης) και, ακολούθως, την εξαφάνισή της, προκειμένου, κατά μεν τον αντεκκαλούντα-ενάγοντα να γίνει&nbsp; πλήρως δεκτή η αγωγή του&nbsp; κατά δε την εκκαλούσα-εναγόμενη εταιρία, να απορριφθεί αυτή.</p>
   <p>Ι.&nbsp; Στο δικόγραφο της αγωγής θα πρέπει σύμφωνα με το συνδυασμό των διατάξεων των άρθρων 111 παρ. 2, 118 αρ. 4 και 216 παρ. 1 ΚΠολΔ να εκτίθενται με σαφήνεια τα πραγματικά περιστατικά, τα οποία θεμελιώνουν κατά νόμο την αγωγή και δικαιολογούν την άσκησή&nbsp; της από τον ενάγοντα κατά του εναγομένου, ειδικότερα όσα είναι νομικώς ικανά και αναγκαία να θεμελιώσουν το δικαίωμα του οποίου την προστασία ζητά ο ενάγων,&nbsp; να εξατομικεύουν την επίδικη έννομη σχέση ώστε να μην καταλείπεται αμφιβολία για την αξίωση, η οποία απορρέει από αυτά, περαιτέρω δε&nbsp; να υπάρχει η δυνατότητα, το μεν δικαστήριο να κρίνει τη νομική βασιμότητά της αγωγής και να διατάξει τις δέουσες αποδείξεις, ο δε εναγόμενος να μπορεί να αμυνθεί κατά της αγωγικής αξίωσης που θεμελιώνεται επ’ αυτών, με ανταπόδειξη ή ένσταση.</p>
   <p>Στην προκειμένη περίπτωση&nbsp; η αγωγή του ενάγοντος με την οποία επιδιώκει την καταβολή αμοιβής για παροχή από μέρους του υπερωριακής εργασίας και των προαναφερόμενων επιδομάτων,&nbsp; είναι επαρκώς ορισμένη, περιέχουσα&nbsp; με σαφήνεια τα στοιχεία, που αφορούν τη ναυτολόγησή&nbsp; του, αφού εκθέτει ειδικότερα&nbsp; ότι ναυτολογήθηκε στο πλοίο της εναγομένης, το είδος και την&nbsp; χωρητικότητα αυτού, την ειδικότητά του (ως θαλαμηπόλος),&nbsp; ορισμένο χρονικό διάστημα στο οποίο παρείχε&nbsp; τις υπηρεσίες του και ζητά να του καταβληθούν διαφορές για την υπερωριακή εργασία του (δέκα&nbsp; ωρών πέραν από το οκτάωρο κατά τις καθημερινές ημέρες και τις Κυριακές και δεκαοκτώ&nbsp; ωρών κατά τα Σάββατα και τις αργίες) χωρίς να είναι αναγκαία, η αναφορά επιπλέον στοιχείων για το ορισμένο αυτής, όπως αντίθετα αλλά αβάσιμα ισχυρίζεται η εκκαλούσα-εναγομένη. Άλλωστε&nbsp; το είδος των καθηκόντων και εργασιών που εκτελέστηκαν κατά τον πλου ή όταν το πλοίο ναυλοχούσε, καθορίζονται, όπως&nbsp; κάθε ναυτικού εξάλλου, λεπτομερώς από τους κανονισμούς εργασίας και τις ναυτικές συνήθειες, εφόσον βεβαίως δεν πρόκειται για εργασίες που αμείβονται ειδικά με&nbsp; βάση τις Σ.Σ.Ν.Ε., αρκεί, όπως στην προκειμένη περίπτωση, να αναφέρεται στην αγωγή η ειδικότητα του ναυτικού και η χωρητικότητα και το είδος του πλοίου. Επίσης, δεν αποτελεί αναγκαίο στοιχείο για το ορισμένο της ως άνω αγωγής, η αναφορά σ’ αυτήν του χρόνου από τον οποίο αρχίζει η υπερωριακή εργασία κάθε ημέρα, αφού αυτός ορίζεται από το νόμο, ούτε της ανάγκης, την οποία αφορά η εκτέλεσή της. Τα επιπλέον στοιχεία που ισχυρίζεται η εναγομένη-εκκαλούσα ότι δεν μνημονεύονται στην αγωγή αποτελούν αντικείμενο της&nbsp; αποδεικτικής διαδικασίας και δεν είναι αναγκαίο να εμπεριέχονται στην ιστορική βάση της αγωγής (ΕφΠειρ 18/2016,&nbsp; 176/2016, 28/2015, 168/2014, 901/2002 και 892/2002, δημοσ στην ΤΝΠ ΝΟΜΟΣ). Επομένως ορθά ερμηνεύοντας και εφαρμόζοντας το νόμο το πρωτοβάθμιο Δικαστήριο έκρινε την αγωγή ορισμένη και όσα αντίθετα υποστηρίζει με τον πρώτο λόγο της έφεσής της&nbsp; η εναγομένη είναι απορριπτέα ως ουσιαστικά αβάσιμα.</p>
   <p>Από την εκτίμηση του συνόλου των αποδεικτικών μέσων που επικαλούνται και νόμιμα προσκομίζουν ενώπιον του παρόντος Δικαστηρίου οι διάδικοι, ήτοι της ένορκης κατάθεσης του μάρτυρα που εξετάστηκε στο ακροατήριο του πρωτοβάθμιου Δικαστηρίου με επιμέλεια του ενάγοντος και εμπεριέχεται στα ταυτάριθμα της εκκαλουμένης πρακτικά συνεδρίασης αυτού, αντίγραφο των οποίων προσκομίζουν αμφότερα τα διάδικα μέρη, των ………….. ενόρκων βεβαιώσεων νομότυπα ληφθεισών ενώπιον του Ειρηνοδίκη Πειραιώς, σταθμιζομένων κατά την αξιοπιστία κάθε&nbsp; μάρτυρα, καθώς ο μεν πρώτος έχει εγείρει όμοιου περιεχομένου αγωγή κατά της εδώ εναγομένης, οι δε λοιποί&nbsp; υπήρξαν, κατά το χρόνο τουλάχιστον που ενόρκως βεβαίωσαν, εργαζόμενοι της εναγόμενης εταιρίας, του συνόλου των εγγράφων που προσκομίζουν οι διάδικοι, είτε προς άμεση απόδειξη,&nbsp; ως αυτοτελή αποδεικτικά μέσα, είτε προς έμμεση, για τη συναγωγή δικαστικών τεκμηρίων, απόδειξη σε συνδυασμό με όσα οι τελευταίοι ισχυρίζονται και συνομολογούν, ενώ δεν λαμβάνεται υπόψη η προσκομιζόμενη δήλωση του πλοιάρχου του πλοίου καθόσον συντάχθηκε με το σκοπό να χρησιμοποιηθεί στην προκείμενη δίκη, οπότε δεν αποτελεί επιτρεπτό αποδεικτικό μέσο, λαμβανομένου υπόψη ότι, ναι μεν από τις διατάξεις των άρθρων 336 παρ. 3, 339 και 395 ΚΠολΔ προκύπτει, ότι τα δικαστικά τεκμήρια μπορούν να συναχθούν από οποιοδήποτε έγγραφο, επομένως και από βεβαιώσεις τρίτων, ωστόσο, αν συντάχθηκαν αυτές πριν ή κατά τη μεταξύ άλλων πολιτική δίκη, ειδικά προς το σκοπό να χρησιμεύσουν ως αποδεικτικό μέσο σε αυτή, κατά την ανέλεγκτη κρίση του δικαστηρίου της ουσίας, χωρίς να τηρηθούν οι για την εξέταση των μαρτύρων ή τη λήψη ένορκων βεβαιώσεων δικονομικές διατάξεις, δεν λαμβάνονται καθόλου υπόψη κατά την εκτίμηση των αποδείξεων, ούτε προς συναγωγή δικαστικών τεκμηρίων (ΑΠ 624/2013, ΑΠ 780/2012, ΟλΑΠ 8/1987). Από τα προαναφερόμενα νομότυπα προσκομισθέντα αποδεικτικά μέσα, αποδεικνύονται τα ακόλουθα πραγματικά περιστατικά: Ο ενάγων έλληνας ναυτικός ναυτολογήθηκε με την ειδικότητα του θαλαμηπόλου στο με ελληνική σημαία ε/γ-ο/γ πλοίο «Ι» της εναγομένης, το οποίο από 22-3-2016 μετονομάστηκε&nbsp; σε «Μ», σε εκτέλεση της από 21-7-2015 σύμβασης ναυτικής εργασίας που καταρτίστηκε μεταξύ των διαδίκων στην Ζάκυνθο, μέχρι την 13<sup>η</sup>-9-2015 οπότε και απολύθηκε λόγω αδείας, στη συνέχεια&nbsp; από 4-10-2015 έως 30-11-2015 με νέα σύμβαση που κατάρτισε στην Κυλλήνη, από 18-12-2015 έως 26-1-2016 σε εκτέλεση σύμβασης που καταρτίστηκε στην Ζάκυνθο και τέλος από 15-3-2016 έως 20-4-2016 μετά από σύμβαση που οι διάδικοι κατάρτισαν στη Σάμη Κεφαλληνίας και η οποία έληξε με αμοιβαία συναίνεση αυτών. Το πλοίο της εναγομένης σύμφωνα με τις 3314.1/166/14 και 2251.11-1/33678/15 ανακοινώσεις δήλωσης δρομολόγησης του αρμόδιου Υπουργείου Ναυτιλίας ήταν δρομολογημένο και εκτελούσε πλόες μεταξύ των λιμένων Κυλλήνης – Ζακύνθου, Κυλλήνης – Πόρου Κεφαλληνίας και Κυλλήνης-Σάμης Κεφαλληνίας. Τα δυο πρώτα δρομολόγια διέθεταν αντίστοιχα μήκος δρομολογιακής γραμμής 18 και 23 ναυτικών μιλίων, ενώ η τρίτη δρομολογιακή γραμμή, που εκτελούσε το πλοίο, υπερέβαινε τα 30 ναυτικά μίλια με συνέπεια να επηρεάζεται η εφαρμοστέα εκάστοτε συλλογική σύμβαση εργασίας, καθώς για τα πληρώματα των πλοίων, που εκτελούν πλόες σε δρομολογιακή&nbsp; γραμμή μικρότερη των 30 ναυτικών μιλίων, ισχύει η συλλογική σύμβαση ναυτικής εργασίας πληρωμάτων πορθμείων και, αντίστοιχα, για όσα εκτελούν πλόες σε δρομολογιακή γραμμή άνω των τριάντα ναυτικών μιλίων η&nbsp; συλλογική σύμβαση ναυτικής εργασίας πληρωμάτων ακτοπλοϊκών επιβατηγών πλοίων. Οι διάδικοι δεν αμφισβητούν τα προεκτιθέμενα περιστατικά αντίθετα συνομολογείται τόσο η κατάρτιση των άνω διαδοχικών συμβάσεων εργασίας του ενάγοντος, η ειδικότητα αυτού και οι πλόες που εκτελούσε το πλοίο.</p>
   <p>Στη συνέχεια αποδεικνύεται ότι στην συνομολογούμενη από τους διαδίκους&nbsp; από 21-7-2015 σύμβαση που αυτοί κατάρτισαν στη Ζάκυνθο, συμφωνήθηκε στον με στοιχείο 2 όρο αυτής τα εξής: «Μισθός : ο τύπος που χρησιμοποιείται για τον υπολογισμό του μισθού είναι σύμφωνος με τα οριζόμενα στην ισχύουσα ΣΣΕ Πληρωμάτων Πορθμείων Εσωτερικού-ΦΕΚ 2500/19-9-2014. (Μισθός ενέργειας: 901,72 ευρώ + Κυριακές : 198,38 ευρώ = βασικός μισθός: 1.100,10 ευρώ) στον δε με στοιχείο 6 όρο : ΣΥΛΛΟΓΙΚΗ ΣΥΜΒΑΣΗ ΝΑΥΤΙΚΗΣ ΕΡΓΑΣΙΑΣ ΠΟΥ ΕΧΕΙ ΕΦΑΡΜΟΓΗ: Αναλόγως των εκτελούμενων πλόων». Από τα αμέσως προεκτιθέμενα σε συνδυασμό με την κατάθεση του μάρτυρα απόδειξης που βεβαίωσε ότι το πλοίο εκτελούσε κυρίως το δρομολόγιο Κυλλήνης-Ζακύνθου όπου για τους απασχολούμενους ναυτικούς εφαρμοστέα είναι η ΣΣΝΕ για τα πληρώματα των πορθμείων,&nbsp; αποδεικνύεται, σε συνδυασμό και με τα υπόλοιπα αποδεικτικά μέσα, ότι κατά την διάρκεια της πρώτης σύμβασης μεταξύ των διαδίκων, από 21-7-2015 έως 13-9-2015 και για τις ημέρες 4 και 5 Οκτωβρίου 2015, το πλοίο εκτελούσε αποκλειστικά το άνω δρομολόγιο και επομένως, εφόσον οι διάδικοι είχαν συμφωνήσει ρητά την εφαρμογή της ΣΣΝΕ για τα πορθμεία του έτους 2014, οι αγωγικές αξιώσεις του ενάγοντος θα κριθούν με βάση τα προβλεπόμενα στην εν λόγω ΣΣΝΕ σύμφωνα με τις διατάξεις των άρθρων 361 και 648 Α.Κ. και 53 – 54 ΚΙΝΔ, ανεξαρτήτως της ισχύος αυτής κατά το εν λόγω χρονικό διάστημα, εφόσον και ειδικά ο ενάγων δεν επικαλείται οποιοδήποτε περιστατικό που να δικαιολογεί την μη εφαρμογή αυτής, αντιθέτως τόσο στην αγωγή του όσο και με δήλωση της πληρεξουσίας του δικηγόρου που έχει καταχωρηθεί στα πρακτικά συνεδρίασης του πρωτοβάθμιου Δικαστηρίου, δηλώνει ότι οι ένδικες αξιώσεις του στηρίζονται στην συμφωνηθείσα ΣΣΝΕ&nbsp; πληρωμάτων ακτοπλοϊκών επιβατηγών πλοίων ή οποιαδήποτε άλλη ήθελε κριθεί εφαρμοστέα, έχοντας και ο ίδιος επομένως αμφιβολίες άλλως επιφύλαξη ως προς την διέπουσα αυτές ΣΣΝΕ. Από 6-10-2015 και μετέπειτα το πλοίο της εναγομένης εκτελούσε και ακτοπλοϊκά δρομολόγια, οπότε η τελευταία τροποποίησε την σύμβαση ναυτικής εργασίας του ενάγοντος και συγκεκριμένα με την από 6-10-2015 «σύμβαση τροποποίησης ναυτικής εργασίας» και τον όρο 2 αυτής συμφωνήθηκε μεταξύ των διαδίκων η τροποποίηση του όρου που αφορά την εφαρμοστέα ΣΣΝΕ και συγκεκριμένα ότι : ο δεύτερος συμβαλλόμενος για χρονική περίοδο από την υπογραφή της παρούσης μέχρι την 31-10-2015 θα υπάγεται στην ΣΣΕ «πληρωμάτων ακτοπλοϊκών επιβατικών πλοίων», όπως δε συνομολογεί και η εναγομένη, η σύμβαση αυτή ίσχυε έως 31-3-2016 οπότε και το πλοίο συνέχισε να εκτελεί δρομολόγια σε γραμμή απόστασης μικρότερης από τα 30 ναυτικά μίλια, ενώ από τον Απρίλιο 2016 εκτελούσε πορθμειακούς πλόες. Από τα ίδια ως άνω αποδεικτικά μέσα δεν αποδείχθηκε ότι ο απαιτηθείς και πραγματοποιηθείς χρόνος εργασίας του ενάγοντος καθ’ όλη τη διάρκεια της ναυτολόγησής του, ήταν καθημερινά επί δεκαοκτώ ώρες, κρινομένου του αριθμού αυτού υπερβολικού, συνεκτιμωμένων των δρομολογιακών γραμμών που εξυπηρετούσε το πλοίο, της διάρκειας αυτών και των μεταξύ του κάθε δρομολογίου χρόνου παραμονής του πλοίου στο κάθε λιμάνι, του αριθμού των θαλαμηπόλων που ήταν ναυτολογημένοι συγχρόνως με τον ενάγοντα, των καθηκόντων αυτού που αφορούσαν αποκλειστικά την εξυπηρέτηση των επιβατών και του πληρώματος στα κυλικεία του πλοίου καθώς δεν παρέχονταν καμπίνες στους επιβάτες, την καθαριότητα αυτών (κυλικείων) όπως και του σαλονιού του πλοίου. Ειδικότερα, όπως ομοίως δεν αμφισβητείται από τους διαδίκους, κατά το χρονικό διάστημα της πρώτης ναυτολόγησης του ενάγοντος, από 21-7-2015 έως 13-9-2015 που συμπίπτει λόγω καλοκαιριού με την μεγαλύτερη επιβατική κίνηση, το πλοίο με ναυτολογημένους, συνολικά, τρεις&nbsp; θαλαμηπόλους και έναν επίκουρο, εκτελεί οκτώ, μεμονωμένους πλόες, από Κυλλήνη προς Ζάκυνθο και αντίστροφα, διάρκειας ο καθένας εξ αυτών μιας ώρας και με αντίστοιχη παραμονή στο λιμάνι προορισμού μιας ώρας επίσης. Επομένως με δεδομένο ότι η διάρκεια των πλόων&nbsp; ανερχόταν συνολικά σε οκτώ ώρες, η κατανομή των καθηκόντων των θαλαμηπόλων γινόταν σε δυο οκτάωρες βάρδιες και ότι η εναγομένη κατέβαλε σταθερά αμοιβή για παροχή υπερωριακής εργασίας στο πλήρωμα του πλοίου της, αποδεικνύεται&nbsp; αναμφισβήτητα ότι τα μέλη αυτού (του πληρώματος) εργάζονταν υπερωριακά και συγκεκριμένα επί δώδεκα ώρες, ενώ για τα υπόλοιπα χρονικά διαστήματα της ναυτολόγησής του ο ενάγων εξακολουθούσε να εργάζεται τον ίδιο αριθμό ωρών καθημερινά, αφενός μεν γιατί μειωνόταν ο αριθμός των θαλαμηπόλων σε τρεις και αφετέρου η διάρκεια των πλόων προς Κεφαλονιά ήταν μεγαλύτερη και απαιτούνταν περισσότερος χρόνος για την εξυπηρέτηση των επιβατών.&nbsp;&nbsp; Από κανένα αποδεικτικό μέσο δεν αποδείχθηκε ότι απαιτείτο η παροχή από μέρους του ενάγοντος περισσότερου χρόνου εργασίας καθώς ο μάρτυράς του εμμένει να αναφέρει δεκαοκτάωρη εργασία καθημερινά, και μάλιστα καθ’ όλη τη διάρκεια της ναυτολόγησης του ενάγοντος, αδιακρίτως εποχής, δρομολογίου και αριθμού υπηρετούντων θαλαμηπόλων, όταν μάλιστα στα υπόλοιπα πλην του πρώτου (21-7-2015 έως 13-9-2015), χρονικά διαστήματα, μειώνονταν σε τρεις οι ναυτολογημένοι θαλαμηπόλοι, χωρίς ωστόσο να εξηγεί πειστικά πως και σε ποιες συγκεκριμένες εργασίες αναλώνονταν όλες αυτές οι ώρες, αν η&nbsp; ωριαία παραμονή του πλοίου στο λιμάνι προορισμού ήταν ώρα εργασίας ή ανάπαυσης, ολόκληρη ή τμήμα αυτής. Αντικρούεται δε η εν λόγω κατάθεσή του από τους έτερους δυο θαλαμηπόλους που ήταν παράλληλα ναυτολογημένοι στο ίδιο πλοίο με τον ενάγοντα και επιβεβαιώνουν ότι η εργασία τους ήταν οκτάωρη με κάποιες υπερωρίες οι οποίες πληρώνονταν στο τέλος κάθε μήνα, ενώ επιβεβαιώνουν τις ημέρες κατά τις οποίες το πλοίο εκτελούσε πλόες πορθμείου καθώς και τις ημέρες ακινησίας του πλοίου και απεργίας του πληρώματός του. Στο σημείο αυτό να επισημανθεί ότι οι εξεταζόμενοι μάρτυρες επί αγωγών μελών πληρώματος πλοίου με τις οποίες αυτά επιδιώκουν την καταβολή οφειλόμενων αποδοχών τους, &nbsp;είναι κυρίως συνάδελφοί τους αφού εκ των πραγμάτων δεν μπορεί άλλα, εκτός του πλοίου, πρόσωπα να γνωρίζουν από δική τους αντίληψη τις εργασιακές συνθήκες των εναγόντων, συνεπώς το Δικαστήριο οφείλει κατ’ άρθρο 340 ΚΠολΔ να&nbsp; λάβει υπόψη του τις εν λόγω μαρτυρικές καταθέσεις,&nbsp; ως ενώπιον του προσκομιζόμενα αποδεικτικά μέσα που πληρούν τους όρους του νόμου, κρίνοντας ελεύθερα και αξιολογώντας αυτές με βάση την αξιοπιστία κάθε μάρτυρα σύμφωνα με το άρθρο 407 ΚΠολΔ.</p>
   <p>Σύμφωνα με αμφότερες&nbsp; τις εφαρμοστέες στην κρινόμενη υπόθεση&nbsp; ΣΣΝΕ&nbsp;&nbsp; (άρθρο 10 και 18 αντίστοιχα) οι ημέρες αργίας είναι οι&nbsp; θρησκευτικές εορτές, 1η του έτους, εορτή των Θεοφανείων, Καθαρή Δευτέρα, 25η Μαρτίου, Μεγάλη Παρασκευή, Δευτέρα του Πάσχα, εορτή του Αγίου Γεωργίου, 1η Μαΐου, εορτή της Αναλήψεως, 15η Αυγούστου, 14η Σεπτεμβρίου, 28η Οκτωβρίου, εορτή του Αγίου Νικολάου, ημέρα των Χριστουγέννων, 26η Δεκεμβρίου και οι αναγνωρισμένες σαν ημέρες αργίας τοπικές εορτές στους Ελληνικούς λιμένες εφόσον το πλοίο ναυλοχεί σε κάποιο λιμάνι.&nbsp; Με βάση τα παραπάνω αποδειχθέντα, αποδεικνύεται περαιτέρω ότι ο ενάγων&nbsp;&nbsp;&nbsp;&nbsp; κατά το χρονικό διάστημα α] από 21-7-2015 έως 13-9-2015 εργάστηκε υπερωριακά τον Ιούλιο μήνα:&nbsp; επί 9 καθημερινές, 2 Κυριακές και&nbsp; ένα Σάββατο και δικαιούται αντίστοιχα για τις 9 καθημερινές χ 4 ώρες υπερωριακή εργασία χ 6,52 ευρώ ωρομίσθιο απλής υπερωρίας σύμφωνα με την ΣΣΝΕ πληρωμάτων πορθμείων, 2 Κυριακές χ 4 ώρες πέραν του οκταώρου για το οποίο καταβάλλεται η προσαύξηση 22% επί του μισθού ενέργειας χ&nbsp; 10,42 ωρομίσθιο (άρθρο 6 της άνω ΣΣΝΕ) και 1 Σάββατο χ 4 (πρώτες) ώρες εργασίας&nbsp; χ 6,52&nbsp; ευρώ&nbsp;&nbsp; ωρομίσθιο και χ 10,42 ευρώ για τις επόμενες 8 ώρες&nbsp; &nbsp;=&nbsp; (234,72 +83,36 + 26,08 + 83,36) 427,52 ευρώ και επομένως, εφόσον έχει λάβει σύμφωνα με τους μη αμφισβητούμενους λογαριασμούς μισθοδοσίας που προσκόμισε μετά την συζήτηση στο πρωτοβάθμιο Δικαστήριο, η εναγόμενη κατόπιν σχετικού αιτήματος και του ενάγοντος, και οι οποίοι παραδεκτά λαμβάνονται υπόψη από το παρόν Δικαστήριο κατά το άρθρο 527 ΚΠολΔ, το συνολικό ποσό των 1.940,18 ευρώ (658,52 +1.281,66), δεν του οφείλεται κανένα ποσό για την αιτία αυτή. Ομοίως τον Αύγουστο: εργάστηκε 21 καθημερινές, 5&nbsp; Κυριακές&nbsp; και 5 Σάββατα, δικαιούται &nbsp;21 χ 4 ώρες χ 6,52 ευρώ, 5 Κυριακές χ 4 ώρες χ 10,42 ευρώ&nbsp; και&nbsp; 5 Σάββατα χ 4 ώρες χ 6,52 και 5 Σάββατα χ 8 ώρες&nbsp; χ 10,42 ευρώ&nbsp; = (547,68 + 208,4 + 130,4 + 416,8)1.303,28 έχει λάβει για τις αιτίες αυτές 3.152,8 ευρώ και επομένως δεν του οφείλεται κανένα ποσό. Τον Σεπτέμβριο 2015:&nbsp; εργάστηκε έως τις 13-9-2015&nbsp; επί 9 καθημερινές, 2 Κυριακές και 2 Σάββατα δικαιούται: 9 χ ώρες&nbsp; χ 6,52 ευρώ, 2 χ 4 χ 10,42 ευρώ, 2 χ 4 ώρες&nbsp; χ 6,52 ευρώ&nbsp; και 2 χ 8 ώρες χ 10,42 ευρώ&nbsp; = (234,72 + 83,36 + 52,16 + 166,72) 536,96 ευρώ, έχει λάβει το ποσό των 547,32 ευρώ και επομένως&nbsp; δεν του οφείλεται κανένα ποσό.&nbsp; Για το διάστημα από 4-10-2015 έως 30-11-2015 κατά το οποίο από 6-10-2015 εφαρμόστηκε η ΣΣΝΕ πληρωμάτων ακτοπλοϊκών επιβατηγών πλοίων και το πλήρωμα πραγματοποίησε απεργία από 2/11 έως 5/11 και την 12/11 εργάστηκε στις 4 ημέρα Κυριακή και 5 Οκτωβρίου δικαιούται για τις 4/10 :&nbsp; 4 ώρες χ 10,42 ευρώ και 4 ώρες χ&nbsp; 6,52 ευρώ ωρομίσθιο για τις 5/10 : 4 ώρες&nbsp; χ 6,52 ευρώ, για&nbsp; τις υπόλοιπες ημέρες&nbsp; του Οκτωβρίου δικαιούται&nbsp; 21 καθημερινές και Κυριακές χ 4 ώρες χ 8,37 ωρομίσθιο και 5 Σάββατα και αργίες χ 12 ώρες χ 10,04 ωρομίσθιο = (41,68 + 26,08 + 703,08 + 602,4) 1.373,24 ευρώ έχει λάβει για υπερωριακή εργασία τον μήνα Οκτώβριο το ποσό των 462,29 ευρώ για μονές&nbsp; και 412,09 ευρώ για διπλές υπερωρίες και του οφείλεται το υπόλοιπο από 498,93 ευρώ. Τον μήνα Νοέμβριο εργάστηκε επί 21 καθημερινές και Κυριακές χ 4 ώρες χ 8,37 ευρώ και 4 Σάββατα χ 12 ώρες χ 10,04 ευρώ και δικαιούται αντίστοιχα 703,08 ευρώ + 481,92 ευρώ&nbsp; = 1.185 ευρώ, έχει λάβει 691,35 και 491,96 ευρώ και απομένει οφειλόμενο υπόλοιπο 1,96 ευρώ. Για τον μήνα Δεκέμβριο κατά τον οποίο εργάστηκε από 18-12 έως 31-12-2015&nbsp; δικαιούται για 11 καθημερινές και Κυριακές χ 4 ώρες χ 8,37 ωρομίσθιο και για 3 Σάββατα και αργίες&nbsp; χ 12 χ 10,04 ευρώ = (368,28 + 361,04) 729,72 ευρώ,&nbsp; έχει λάβει 377,1 ευρώ και 240,96 ευρώ και απομένει&nbsp; οφειλόμενο υπόλοιπο 111,66 ευρώ. Κατά το επόμενο έτος 2016 με δεδομένο ότι στις&nbsp; 20-1 και 21-1&nbsp; πραγματοποιήθηκε απεργία των πληρωμάτων και στις 19-1 και 26-1 το πλοίο δεν εκτέλεσε πλόες ενώ&nbsp; από 26-1 παρέμεινε σε επισκευή για δυο μήνες, χρονικό διάστημα που, σε κάθε περίπτωση, δεν συμπεριλαμβάνεται στον επίδικο χρόνο,&nbsp; καθώς και&nbsp; ότι ο ενάγων υπήρξε ναυτολογημένος από 1-1-2016 έως 26-1-2016 και από 15-3-2016 έως 20-4-2016, ενώ τέλος κατά τον μήνα Απρίλιο το πλοίο της εναγομένης εκτελούσε&nbsp; δρομολόγια αποκλειστικά σε πορθμειακή γραμμή&nbsp; δικαιούται για 12ωρη καθημερινή εργασία τον μήνα Ιανουάριο για 17 καθημερινές και Κυριακές χ 4 ώρες χ 8,37 ευρώ και για 6 Σάββατα και αργίες χ 12 ώρες χ 10,04 ευρώ = (722,88 ευρώ + 569,16 ευρώ) 1.292,04, έχει λάβει αντίστοιχα 460 ευρώ και 361,44 ευρώ και απομένει οφειλόμενο υπόλοιπο 470,6 ευρώ. Για τον μήνα Μάρτιο (από 15-3 έως 31-3-2016) δικαιούται για 14 καθημερινές και Κυριακές&nbsp; χ 4 ώρες χ 8,37 ευρώ&nbsp; και 3 Σάββατα και αργίες χ 12 ώρες χ 10,04 ευρώ = (468,72 + 361,44) 830,16 ευρώ, έχει λάβει 226,26 και 30,12 ευρώ και απομένει οφειλόμενο υπόλοιπο 573,78 ευρώ. Τέλος για τον μήνα Απρίλιο δικαιούται για 14 καθημερινές χ 4 ώρες χ 6,52 ευρώ, για 3 Κυριακές χ 4 ώρες χ 10,42 ευρώ καταβαλλόμενο ωρομίσθιο διπλής υπερωρίας,&nbsp; για 3 Σάββατα χ 4 ώρες χ 6,52 ευρώ και για&nbsp; 3 Σάββατα χ 8 ώρες χ 10,42 ευρώ = (365,52 + 125,04 + 78,24 + 250,08) 818,88 ευρώ, έχει λάβει 475,96 ευρώ και 666,88 ευρώ και επομένως δεν του οφείλεται κανένα ποσό για την άνω αιτία, για τον μήνα Απρίλιο ενώ συνολικά&nbsp; δικαιούται για υπόλοιπο αμοιβής υπερωριακής εργασίας το ποσό των <strong>1.656,93 ευρώ</strong> (498,93 + 1,96 + 111,66 + 470,6 + 573,78).</p>
   <p>Στη συνέχεια σύμφωνα με το άρθρο 5 της&nbsp; ΣΣΝΕ για τα πληρώματα πορθμείων εσωτερικού ο&nbsp; ενάγων δικαιούται άδεια 3,5 ημερών για κάθε μήνα της ναυτολόγησής του και η αποζημίωση αυτής, όταν δεν χορηγείται, υπολογίζεται με βάση τον μισθό ενέργειας (901,72 ευρώ) πλέον επιδόματος Κυριακής (198,38 ευρώ), τον βασικό μισθό&nbsp;&nbsp; και αντιτίμου τροφής&nbsp; το οποίο ανέρχεται μηνιαίως στο ποσό των 387,17 ευρώ ενώ το ημερομίσθιο για την αποζημίωση υπολογίζεται στο 1/22 του βασικού μισθού. Αντίστοιχα με βάση την ΣΣΝΕ για τα πληρώματα επιβατηγών ακτοπλοϊκών πλοίων η αποζημίωση της άδειας που ορίζεται σε 5 ημέρες για κάθε μήνα υπηρεσίας για όσους έχουν συμπληρώσει διετή θαλάσσια υπηρεσία όπως ο ενάγων, υπολογίζεται ομοίως επί του βασικού μισθού, (μισθού ενέργειας 1.157,99 ευρώ πλέον επιδόματος Κυριακών 254,76 ευρώ) και του αντιτίμου τροφής που καθορίζεται στο άρθρο 3 της ΣΣΝΕ σε 19,21 ευρώ ημερησίως . Επομένως&nbsp; ο ενάγων Α] δικαιούται για το χρονικό&nbsp; διάστημα από 21-7-2015 έως 13-9-2015: 901,72 ευρώ μισθός ενέργειας + 198,38 ευρώ επίδομα Κυριακών +387,30 ευρώ αντίτιμο τροφοδοσίας = 1.487,40 : 22 χ 6,17 ημέρες άδειας (1,16 τον Ιούλιο, 3,5 τον Αύγουστο και 1,51 τον Σεπτέμβριο) = 417,14 ευρώ.&nbsp; Για το χρονικό διάστημα από 4-10-2015 έως 31-12-2015 κατά το οποίο υπηρέτησε από 4-10 έως 30-11 και από 18-12 έως 31-12-2015 δικαιούται : 1.157,99 ευρώ μισθός ενέργειας + 254,76 ευρώ επίδομα Κυριακών + 576,30 αντίτιμο τροφοδοσίας = 1.659,95 ευρώ : 22 χ 11,66 (10 ημέρες + 1 μήνας + 13 ημέρες) = 879,77 ευρώ και συνολικά 1.296,91 ευρώ ως αποζημίωση άδειας για το έτος 2015. Σύμφωνα με τους λογαριασμούς μισθοδοσίας έχει λάβει για την ίδια αιτία 901,06 ευρώ (450,97 + 75,01 + 150,03 + 150,03 + 75,02) και επομένως δικαιούται να λάβει 395,85 ευρώ ως οφειλόμενο υπόλοιπο για την άνω αιτία. Β]&nbsp; Για το χρονικό διάστημα από 1-1-2016 έως 31-3-2016 κατά το οποίο ναυτολογήθηκε από 1-1-2016 έως 26-1-2016 και από 15-3-2016 έως 31-3-2016 δικαιούται&nbsp; με βάση τις ίδιες αποδοχές που προβλέπονταν στην ΣΣΝΕ για τα πληρώματα επιβατηγών ακτοπλοϊκών πλοίων :1.659,95 ευρώ : 22 χ 6,99 (26 + 16&nbsp; ημέρες διάρκεια)&nbsp;&nbsp; = 527,41&nbsp; ευρώ και για το διάστημα από 1-4 έως 20-4-2015 δικαιούται σύμφωνα με την ίδια ως άνω ΣΣΝΕ για τα πληρώματα πορθμείων εσωτερικού: 1.487,40 : 22 χ 2,33 (20 ημέρες διάρκεια) = 157,52 ευρώ και συνολικά 684,93 ευρώ και μετά την αφαίρεση του καταβληθέντος από την εναγομένη ποσού των 290,06 (115,02+75,02+100,02) ευρώ απομένει οφειλόμενο υπόλοιπο 394,87 ευρώ και συνολικά&nbsp; 790,72 ευρώ&nbsp; ως αποζημίωση άδειας για το 2016.</p>
   <p>Τέλος και σύμφωνα με τις διατάξεις των άρθρων 1 παρ. 2 του Ν. 1082/1980 και 1 παρ. 2, 3 παρ. 4, 10 παρ. 1 της ΚΥΑ 19040/1981, τα δώρα εορτών υπολογίζονται με βάση τις τακτικές ή συνήθεις αποδοχές του εργαζομένου, στις οποίες περιλαμβάνονται ο νόμιμος μισθός και τα επιδόματα, καθώς και οι πρόσθετες παροχές ή προσαυξήσεις στο μισθό, υπό την προϋπόθεση ότι καταβάλλονται σταθερά και μόνιμα ως αντάλλαγμα για την παρεχόμενη εργασία του. Ειδικότερα δε το δώρο Χριστουγέννων καταβάλλεται στο ακέραιο, εφόσον η σχέση εργασίας διήρκεσε από 1 Μαΐου έως 31 Δεκεμβρίου κάθε έτους και σε διαφορετική περίπτωση, καταβάλλεται ποσό ίσο προς τα 2/25 του μηνιαίου μισθού ή δύο ημερομίσθια για κάθε δεκαεννεαήμερο χρονικό διάστημα διάρκειας&nbsp; της εργασιακής σχέσης μέσα στην ίδια χρονική περίοδο ενώ σύμφωνα με την ειδική ρύθμιση που διαλαμβάνεται στην ΥΑ 70109/8008 της 14-12-1981/7-1-1982 για τις προϋποθέσεις χορήγησης δώρων Χριστουγέννων και Πάσχα στους δικαιούμενους ναυτικούς, τα άρθρα 1, 2, 3 και 11 αυτής, ταυτίζονται κατά περιεχόμενο με τις προαναφερόμενες γενικές διατάξεις ως προς τον τρόπο μαθηματικού υπολογισμού. Περαιτέρω σύμφωνα με το άρθρο 4 της&nbsp; ΣΣΝΕ για τα πληρώματα πορθμείων εσωτερικού ο ενάγων δικαιούται για δώρο Χριστουγέννων, το μισθό ενός μηνός&nbsp; ο οποίος υπολογίζεται με βάση τις πράγματι καταβαλλόμενες παγίως&nbsp; και σταθερές,&nbsp; πλην του αντιτίμου τροφής και των υπερωριών,&nbsp; αποδοχές,&nbsp; ενώ σύμφωνα με το άρθρο 14 της ΣΣΝΕ για τα πληρώματα επιβατηγών ακτοπλοϊκών πλοίων δικαιούται ομοίως το μισθό ενός μηνός υπολογιζόμενου, όπως και παραπάνω συμπεριλαμβανομένων ωστόσο και των υπερωριών.&nbsp; Επομένως&nbsp; ο ενάγων με βάση τις άνω ρυθμίσεις και τις αναφερόμενες στην προηγούμενη παράγραφο αποδοχές δικαιούται για την αιτία αυτή : για το διάστημα από 21-7-2015 έως 13-9-2015 συμπεριλαμβανομένων και της 4 και 5 Οκτωβρίου κατά τις οποίες ίσχυε η ΣΣΝΕ για τα πληρώματα πορθμείων εσωτερικού : 901,72 ευρώ + 198,38 ευρώ + 23,97 ευρώ ειδικό επίδομα + 19,37 ευρώ επίδομα ανθυγιεινής εργασίας + 236,61 ευρώ αποζημίωση άδειας + 37,57 ευρώ επίδομα άδειας (άρθρο 8 της ΣΣΝΕ)&nbsp; 1.417,61 ευρώ παγίως και σταθερά καταβαλλόμενες αποδοχές&nbsp; χ 2/25 χ (56 ημέρες διάρκεια : 19) 2,94 = 334,25 ευρώ . Για το χρονικό διάστημα από 6-10 έως 31-12-2015 δικαιούται με βάση τις αναφερόμενες στην προηγούμενη παράγραφο αποδοχές για τα πληρώματα επιβατηγών ακτοπλοϊκών πλοίων : 1.157,99 ευρώ μισθός ενέργειας + 254,76 ευρώ επίδομα Κυριακών + 576,30 αντίτιμο τροφοδοσίας + 35,22 ευρώ επίδομα ανθυγιεινής εργασίας + 56,50 ευρώ επίδομα ιματισμού&nbsp; + 1.473 ευρώ αμοιβή υπερωριακής εργασίας&nbsp; + 417,13 ευρώ αποζημίωση άδειας = 3.970,82 ευρώ χ 2/25 χ (68 ημέρες : 19) = 1.136,88 ευρώ και συνολικά 1.471,13 ευρώ από το οποίο, μετά την αφαίρεση του καταβληθέντος για την ίδια αιτία ποσού των 530,49 ευρώ απομένει ανεξόφλητο υπόλοιπο <strong>940,64 ευρώ </strong>για δώρο Χριστουγέννων 2015<strong>. </strong></p>
   <p>Ενόψει όλων αυτών το πρωτοβάθμιο Δικαστήριο που έκρινε ότι εφαρμοστέα καθ’ όλο το διάστημα της ναυτολόγησης του ενάγοντος&nbsp; είναι η&nbsp;&nbsp; ΣΣΝΕ&nbsp; για τα πληρώματα ακτοπλοϊκών επιβατηγών πλοίων, ότι ο ενάγων απασχολήθηκε αντίστοιχα επί 13 ώρες καθημερινά και ότι δικαιούται τα αιτούμενα ποσά ως αποζημίωση αδείας και δώρο Χριστουγέννων και συνολικά το ποσό των 13.569 ευρώ, έσφαλε ως προς την ερμηνεία και εφαρμογή του νόμου καθώς και στην εκτίμηση των αποδείξεων και θα πρέπει οι σχετικοί λόγοι της έφεσης της εναγόμενης εταιρίας, δεύτερος, τρίτος, τέταρτος, πέμπτος, έκτος, έβδομος, ένατος, δέκατος&nbsp; να γίνουν δεκτοί ως ουσιαστικά βάσιμοι. Αντίθετα οι όγδοος και ενδέκατος λόγοι της έφεσης είναι&nbsp; απορριπτέοι ως ουσιαστικά αβάσιμοι&nbsp; ενόψει των ποσών που έγινε δεκτό ότι οφείλονται στον ενάγοντα για αποζημίωση αδείας και δώρο Χριστουγέννων 2015.&nbsp; Κατά συνέπεια θα πρέπει να γίνει δεκτή ως βάσιμη κατ’ ουσίαν η έφεση της εναγομένης, να απορριφθεί η αντέφεση του ενάγοντος&nbsp; με τον μοναδικό λόγο της οποίας παραπονείται για την μερική απόρριψη της αγωγής του&nbsp; ως προς τον&nbsp; αριθμό των ωρών της&nbsp; υπερωριακής εργασίας του, στη συνέχεια να εξαφανιστεί η εκκαλουμένη, να κρατηθεί η υπόθεση στο παρόν Δικαστήριο, να συζητηθεί και στη συνέχεια να γίνει δεκτή, μερικά, η αγωγή και να υποχρεωθεί η εναγομένη να καταβάλει στον ενάγοντα το ποσό των&nbsp; 3.874 ευρώ με το νόμιμο τόκο από την ημέρα της απόλυσής του κατά την οποία είχαν καταστεί απαιτητές και ληξιπρόθεσμες οι ένδικες αξιώσεις, ενώ&nbsp; τα δικαστικά έξοδα θα πρέπει να επιβληθούν όπως ορίζεται στο διατακτικό της απόφασης και σύμφωνα με&nbsp; τα άρθρα 176, 183 και 191 ΚΠολΔ.</p>
   <p>Τέλος και ενόψει των ανωτέρω,&nbsp; το παραδεκτά και νόμιμα κατ’ άρθρο 914 ΚΠολΔ υποβληθέν στο Δικαστήριο αυτό με το δικόγραφο της κρινόμενης έφεσης της εκκαλούσας – εναγομένης αίτημά της, για επαναφορά των πραγμάτων στην προτέρα κατάσταση, επικαλούμενη την εκ μέρους της καταβολή προς τον ενάγοντα του ποσού των 7.000 ευρώ, ως προς το οποίο κηρύχθηκε η εκκαλουμένη προσωρινά εκτελεστή, γεγονός που προαποδεικνύεται από την από 22-12-2017 απόδειξη είσπραξης από τον ίδιο του άνω ποσού, πρέπει να γίνει δεκτό, ως νόμιμο, αφού εξαφανίζεται ολικά η εκκαλουμένη απόφαση, που αποτελεί και τον τίτλο της εκτέλεσης και βάσιμο κατ’ ουσίαν, ενόψει του ότι το επιδικασθέν καταψηφιστικά στον ενάγοντα ποσό των&nbsp; 3.874&nbsp; ευρώ υπολείπεται του ανωτέρω προαποδεικνυομένου καταβληθέντος σ’ αυτόν ποσού των 7.000 ευρώ, να διαταχθεί η επαναφορά των πραγμάτων στην προτέρα κατάσταση καθώς και&nbsp; η απόδοση του ποσού της διαφοράς (μεταξύ του καταβληθέντος και του καταψηφιστικά επιδικασθέντος) των 3.126 ευρώ, νομιμοτόκως από την επίδοση της παρούσας καθώς έκτοτε καθίσταται υπερήμερος ο ενάγων ως προς την απόδοσή του, σύμφωνα με το άρθρο 340 Α.Κ., (ΟλΑΠ 5/2001, ΕλλΔ 42.379, ΑΠ 188/2003 ΕλλΔ 44.746 ΕΠ 366/2016 δημοσ στην ΤΝΠ «ΝΟΜΟΣ») αφού &nbsp;ο&nbsp; γενεσιουργός λόγος της εναντίον του απαίτησης για την απόδοση του ποσού αυτού είναι η εξαφάνιση της απόφασης που εκτελέστηκε.</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p>ΣΥΝΕΚΔΙΚΑΖΕΙ αντιμωλία των διαδίκων, κατά την ειδική διαδικασία των εργατικών διαφορών, την με αριθμ. έκθ. κατάθ. ……έφεση της εναγόμενης εταιρίας και την με αριθμ. έκθ. κατάθ. ……αντέφεση του ενάγοντος κατά της 5511/13-12-2017 απόφασης του Μονομελούς Πρωτοδικείου Πειραιώς, το οποίο δίκασε την από 9-6-2016 και με αριθμό έκθεσης κατάθεσης&nbsp; ……αγωγή του ενάγοντος.</p>
   <p>ΔΕΧΕΤΑΙ τυπικά την αντέφεση και απορρίπτει αυτήν κατ’ουσίαν</p>
   <p>ΔΕΧΕΤΑΙ τυπικά και κατ’ ουσίαν την έφεση.</p>
   <p>ΕΞΑΦΑΝΙΖΕΙ την εκκαλούμενη απόφαση.</p>
   <p>ΔΕΧΕΤΑΙ μερικά την αγωγή.</p>
   <p>ΥΠΟΧΡΕΩΝΕΙ την&nbsp; εναγομένη να καταβάλλει στον ενάγοντα το ποσό των&nbsp; τριών χιλιάδων τριακοσίων ογδόντα οκτώ ευρώ και είκοσι εννέα λεπτών (3.388,29) με το νόμιμο τόκο από την απόλυση του ενάγοντα μέχρι την εξόφληση.</p>
   <p>ΕΠΙΒΑΛΛΕΙ τα δικαστικά έξοδα ενάγοντα αμφοτέρων των βαθμών δικαιοδοσίας σε βάρος της εναγομένης&nbsp; και τα ορίζει στο ποσό των&nbsp; τετρακοσίων &nbsp;(400) ευρώ.</p>
   <p>ΔΕΧΕΤΑΙ την αίτηση επαναφοράς των&nbsp; πραγμάτων στην προηγούμενη κατάσταση.</p>
   <p>ΥΠΟΧΡΕΩΝΕΙ τον εφεσίβλητο – ενάγοντα να επιστρέψει στην εκκαλούσα -εναγομένη το ποσό των τριών&nbsp; χιλιάδων&nbsp; εξακοσίων έντεκα ευρώ και εβδομήντα ενός λεπτών (3.611,71), με το νόμιμοτόκο&nbsp; από της επιδόσεως σ’ αυτόν της παρούσας απόφασης&nbsp; και μέχρι την εξόφληση.</p>
   <p>Κρίθηκε, αποφασίσθηκε και δημοσιεύθηκε στον Πειραιά σε έκτακτη, δημόσια στο ακροατήριό του συνεδρίαση, στις <strong>4 Φεβρουαρίου 2019</strong>, χωρίς την παρουσία των διαδίκων και των πληρεξουσίων τους δικηγόρων.</p>
   <p><strong>Η ΔΙΚΑΣΤΗΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </strong><strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</strong><strong>&nbsp;&nbsp;Η ΓΡΑΜΜΑΤΕΑΣ</strong></p>
  </div><!-- .entry-content -->
 </article>
</div></div></div></body></html>