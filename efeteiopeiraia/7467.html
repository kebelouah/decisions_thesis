<html><body><h1>Αριθμός απόφασης 305/2021</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=7467<br/><div class="content"><div class="content-inner">
 <article id="post-7467" class="entry entry-single post-7467 post type-post status-publish format-standard hentry category-24 category-18">
  <h1 class="entry-title entry--item h2">Αριθμός απόφασης 305/2021</h1>
  <div class="entry-content entry--item">
   <div class="printomatic pom-small-black " id="id9568" data-print_target="article"></div>
   <p><strong>ΕΦΕΤΕΙΟ ΠΕΙΡΑΙΩΣ</strong></p>
   <p><strong>Περίληψη</strong></p>
   <p>Ερημοδικία εφεσίβλητου-προσκόμιση από τον παρασταθέντα εκκαλούντα του εισαγωγικού δικογράφου και των προτάσεων του ερημοδικασθέντα εφεσιβλήτου-κήρυξη απαράδεκτης της συζήτησης λόγω μη προσκομίσεώς τους.</p>
   <p style="text-align: center"><strong>Αριθμός απόφασης&nbsp;&nbsp; 305/2021</strong></p>
   <p style="text-align: center"><strong>ΤΟ ΜΟΝΟΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p>Αποτελούμενο από τη Δικαστή Εμμανουηλία-Αλεξάνδρα Κεχαγιά, την οποία όρισε η Διευθύνουσα το Εφετείο, Πρόεδρος Εφετών, και τη γραμματέα, Τ.Λ.</p>
   <p>Συνεδρίασε δημόσια στο ακροατήριό του στον Πειραιά στις ………….. για να δικάσει την υπόθεση μεταξύ:</p>
   <p>Του εκκαλούντος, εδρεύοντος στον Πειραιά (οδός Μπότσαρη αρ.51), νπδδ με την επωνυμία «Γενικό Αντικαρκινικό Νοσοκομείο Πειραιά-ΜΕΤΑΞΑ» (Α.Φ.Μ ………), νομίμως εκπροσωπούμενου, το οποίο παραστάθηκε δια της πληρεξουσίας δικηγόρου του, Ευαγγελίας Κονταρά, με δήλωση, κατ’άρθρο 242 § 2 του ΚΠολΔ.</p>
   <p>Του εφεσίβλητου, ………….., ο οποίος δεν παραστάθηκε δια πληρεξουσίου δικηγόρου.</p>
   <p>Ο ενάγων άσκησε ενώπιον του Μονομελούς Πρωτοδικείου Πειραιώς την από 11-4-2019 (με αυξ.αριθμ.εκθ.καταθ. ………../11-4-2019) αγωγή του, η οποία&nbsp; ζήτησε να γίνει δεκτή.</p>
   <p>Επί της αγωγής αυτής, εκδόθηκε, αντιμωλία των διαδίκων, η υπ’αριθμ. 2995/2019 οριστική απόφαση του ανωτέρω Δικαστηρίου, με την οποία έγινε αυτή εν μέρει δεκτή.</p>
   <p>Το εναγόμενο με την από 1-11-2019 (με αυξ. αριθμ. εκθ. καταθ…………/1-11-2019) έφεσή του, η οποία προσδιορίστηκε για να συζητηθεί κατά την αναφερόμενη στην αρχή της παρούσας δικάσιμο και γράφτηκε στο πινάκιο, προσέβαλε την ανωτέρω πρωτόδικη απόφαση.</p>
   <p>Κατά τη δικάσιμο αυτή η υπόθεση εκφωνήθηκε με τη σειρά του οικείου πινακίου και συζητήθηκε. Κατά τη συζήτησή της, ο εφεσίβλητος δεν παραστάθηκε ενώ η πληρεξουσία δικηγόρος του εκκαλούντος δεν εμφανίστηκε αλλά παραστάθηκε με δήλωση, κατ’άρθρο 242 § 2 του ΚΠολΔ, και προκατέθεσε τις προτάσεις του.</p>
   <p style="text-align: center"><strong>ΑΦΟΥ ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center"><strong>ΣΚΕΦΤΗΚΕ ΚΑΤΑ ΤΟ ΝΟΜΟ</strong></p>
   <p>Σύμφωνα με τη διάταξη του άρθρου 524 § 4 του ΚΠολΔ, σε περίπτωση ερημοδικίας του εφεσίβλητου ως προς την έφεση, η διαδικασία προχωρεί ως να ήταν και αυτός παρών, και το δικαστήριο λαμβάνει υπόψη το εισαγωγικό δικόγραφο της δίκης, τις προ­τάσεις που υποβλήθηκαν από τον διάδικο που δεν εμ­φανίστηκε κατά την πρωτοβάθμια δίκη, καθώς και τα πρακτικά και τις εκθέσεις που λήφθηκαν κατ’αυτήν, αντίγραφα των οποίων είναι υποχρεωμένος να προ­σκομίσει μέσα σε πέντε ημέρες από τη συζήτηση ο παριστάμενος διάδικος, διαφορετικά κηρύσσεται απα­ράδεκτη η συζήτηση. Έτσι, σε περίπτωση που ο παριστάμενος εκκαλών δεν προσκομίζει τις προτάσεις που υποβλήθηκαν στον πρώτο βαθμό από το μη εμφανισθέντα εφεσίβλητο, των πρακτικών του πρωτοβάθμιου δικαστηρίου, της έκθεσης δικαστικής πραγματογνω­μοσύνης, κηρύσσεται απαράδεκτη η συζήτηση, λόγω της αδυναμίας του δευτεροβάθμιου δικαστηρίου να κρίνει επί της διαφοράς, από την έλλειψη αυτή, δηλαδή να εκφέρει κρίση επί της ορθότητας της πρωτόδικης απόφασης, λαμβάνοντας υπόψη τους ισχυρισμούς αμφοτέρων των διαδίκων μερών [ΕφΘεσ 521/2016 Αρμ 2018.2011, ΕφΛαμ(Μον)&nbsp; 140/2020, ΕφΠειρ (Μον) 345/2020, ΕφΠειρ (Μον) (Ναυτ) 65/2014 αδημ.ΤΝΠ «ΝΟΜΟΣ»). &nbsp;&nbsp;&nbsp;&nbsp;&nbsp;&nbsp;&nbsp;Στην προκειμένη περίπτω­ση, κατά της παραπάνω υπ’αριθμ. 2995/2019 &nbsp;οριστικής απόφασης του Μονομελούς Πρωτοδικείου Πειραιώς, με την οποία έγινε εν μέρει δεκτή η από 11-4-2019 (με αυξ.αριθμ.εκθ.καταθ. ……./11-4-2019) αγωγή του ενάγοντος και ήδη εφεσίβλητου, παραπονείται το εν μέρει ηττηθέν εναγόμενο, με την από 1-11-2019 (με αυξ. αριθμ. εκθ. καταθ………/1-11-2019) έφεσή του, η συζήτη­ση της οποίας, με τη με αριθμό έκθ. κατ. ………./1-10-2020 πράξη κατάθεσης του παρόντος Δικαστηρίου, προσ­διορίστηκε για να συζητηθεί στη δικάσιμο που αναφέρεται στην αρχή της παρούσας. Η συζήτηση της έφεσης αυ­τής έγινε με επιμέλεια του εκκαλούντος, με επίδοση του δικογράφου της και σχετικής κλήσης στον εφεσίβλητο για να παραστεί κατ’αυτήν, όπως αποδεικνύεται από τη με αριθμ. ………. Β/2-10-2020 έκθεση επίδοσης της δικαστικής επιμελήτριας στο Εφετείο Πειραιά, με έδρα το Πρωτοδικείο Πειραιά, ……………. Ο εφεσίβλητος δεν εμφανίστηκε, ούτε εκπροσωπήθηκε, κατά την ορισθείσα δικάσιμο, όταν η υπόθεση εκφωνήθηκε από τη σειρά της στο πινάκιο. Όμως, το εκκαλούν δεν προσκόμισε τις προτάσεις του εφεσίβλητου στο Πρωτοβάθμιο Δικα­στήριο, ούτε το εισαγωγικό δικόγραφο της αγωγής. Επομένως, πρέπει, σύμφωνα με τη σκέψη που προεκτέθηκε, να κηρυχθεί απα­ράδεκτη η συζήτησή της, λόγω της αδυναμίας του παρόντος Δικαστηρίου να κρίνει επί της διαφοράς, από τις ανωτέρω ελλείψεις, δηλαδή να εκφέρει κρίση επί της ορθότητας της πρω­τόδικης απόφασης, λαμβάνοντας υπόψη τους ισχυρισμούς αμφοτέρων των διαδίκων μερών.</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p>Κηρύσσει απαράδεκτη τη συζήτηση της εφέσεως.</p>
   <p>Κρίθηκε, αποφασίσθηκε και δημοσιεύθηκε σε έκτακτη δημόσια συνεδρίαση στο ακροατήριό του, χωρίς να παρίστανται οι διάδικοι και οι πληρεξούσιοι δικηγόροι τους, στις 9-6-2021.</p>
   <p><strong>Η ΔΙΚΑΣΤΗΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; &nbsp;&nbsp;&nbsp;&nbsp;&nbsp;&nbsp;&nbsp;Η ΓΡΑΜΜΑΤΕΑΣ</strong></p>
  </div><!-- .entry-content -->
 </article>
</div></div></div></body></html>