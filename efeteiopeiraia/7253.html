<html><body><h1>Αριθμός απόφασης 251/2021</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=7253<br/><div class="content"><div class="content-inner">
 <article id="post-7253" class="entry entry-single post-7253 post type-post status-publish format-standard hentry category-24 category-18">
  <h1 class="entry-title entry--item h2">Αριθμός απόφασης 251/2021</h1>
  <div class="entry-content entry--item">
   <div class="printomatic pom-small-black " id="id2909" data-print_target="article"></div>
   <p style="text-align: center"><strong>Αριθμός&nbsp;&nbsp;&nbsp; &nbsp;251/2021</strong></p>
   <p style="text-align: center"><strong>ΤΟ ΜΟΝΟΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p>Αποτελούμενο από τη Δικαστή Παρασκευή Μπερσή, Εφέτη, η οποία ορίσθηκε από την Πρόεδρο του Τριμελούς Συμβουλίου Διευθύνσεως του Εφετείου Πειραιώς, και από τη Γραμματέα&nbsp; Ε.Τ..</p>
   <p>Συνεδρίασε δημόσια στο ακροατήριό του στις&nbsp; <strong>……………………..</strong>, για να δικάσει την υπόθεση μεταξύ των :</p>
   <p><strong>ΑΙΤΟΥΣΑΣ: </strong>&nbsp;…………. η οποία εκπροσωπήθηκε από τον πληρεξούσιό της δικηγόρο Αιμίλιο Φακιδάρη.</p>
   <p><strong>ΚΑΘ΄ ΟΥ Η ΑΙΤΗΣΗ:</strong> ………….κατοίκου Πειραιά, ο οποίος εκπροσωπήθηκε από τον πληρεξούσιό του δικηγόρο Θεμιστοκλή Σοφό.</p>
   <p>Η αιτούσα κατέθεσε&nbsp; ενώπιον του Εφετείου Πειραιά την από 10.3.2021 (ΓΑΚ/ΕΑΚ ………./2021) αίτησή της&nbsp; περί μεταρρυθμίσεως της υπ΄ αριθμόν 277/2018 απόφαση ασφαλιστικών μέτρων του Μονομελούς Πρωτοδικείου Πειραιά. Δικάσιμος της αίτησης ορίσθηκε η αναφερόμενη&nbsp; στην αρχή της παρούσας απόφασης.</p>
   <p>Η υπόθεση εκφωνήθηκε με τη σειρά της από το οικείο πινάκιο και συζητήθηκε.</p>
   <p>Οι πληρεξούσιοι δικηγόροι των διαδίκων, &nbsp;αφού έλαβαν διαδοχικά το λόγο από την Πρόεδρο, αναφέρθηκαν στις έγγραφες προτάσεις που κατέθεσαν.</p>
   <p style="text-align: center"><strong>ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center"><strong>ΚΑΙ ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <p>Aπό τις διατάξεις των άρθρων 695 –&nbsp; 697 ΚΠολΔ, προκύπτει ότι οι αποφάσεις των ασφαλιστικών μέτρων που έχουν προσωρινή ισχύ, δεν επηρεάζουν την κύρια υπόθεση και μπορούν, όσο διαρκεί η εκκρεμοδικία, να ανακληθούν ή να μεταρρυθμιστούν και από το αρμόδιο για την κύρια υπόθεση Δικαστήριο, με αίτηση του διαδίκου που έχει έννομο συμφέρον, η οποία υποβάλλεται και αυτοτελώς. Η ανάκληση ή μεταρρύθμιση μπορεί να είναι ολική ή μερική. Η εκκρεμοδικία της κύριας υπόθεσης στο αρμόδιο Δικαστήριο θεμελιώνει εξουσία προς ανάκληση ή μεταρρύθμιση ολική ή μερική, της απόφασης που διέταξε ασφαλιστικά μέτρα. Σύμφωνα άλλωστε με τις διατάξεις των άρθρων 693 παρ. 3 και 697 ΚΠολΔ, το δικάζον την κύρια υπόθεση Δικαστήριο μπορεί να είναι και το Εφετείο στο οποίο εκκρεμεί αυτή, λόγω άσκησης έφεσης, αφού εκκρεμοδικία της κύριας υπόθεσης δημιουργεί και η άσκηση ενδίκου μέσου, αναβιώνοντας την εκκρεμοδικία. Έτσι, αρμόδιο μπορεί να είναι και το Μονομελές Εφετείο στο οποίο εκκρεμεί η κύρια υπόθεση.&nbsp; Η ανάκληση ή μεταρρύθμιση δεν απαιτεί μεταβολή πραγμάτων με πιθανολόγηση νέων στοιχείων, μπορεί δε να βασίζεται και σε νομικά ή ουσιαστικά σφάλματα της απόφασης, εξαιτίας των οποίων δεν είναι πλέον δικαιολογημένη η συνέχιση των μέτρων που διέταξε το Δικαστήριο και μπορεί να βασίζεται μόνο στα στοιχεία της δικογραφίας. Ως κύρια υπόθεση σε σχέση με το ασφαλιστικό μέτρο, θεωρείται εκείνη της οποίας το αντικείμενο είναι το δικαίωμα, η διασφάλιση του οποίου διατάχθηκε&nbsp; με το ασφαλιστικό μέτρο, (Εφ Θεσσ. 1945/2015, Αρμ 2016.468, ΝΟΜΟΣ, ΕφΔωδ 9/2014, ΝΟΜΟΣ). Περαιτέρω, από το συνδυασμό των διατάξεων των άρθρων 731, 732 και 692 παρ. 4 του ΚΠολΔ προκύπτει ότι το Δικαστήριο έχει το δικαίωμα να διατάξει, ως ασφαλιστικό μέτρο, κάθε πρόσφορο κατά την κρίση του μέτρο που επιβάλλεται από τις περιστάσεις και αποσκοπεί στην εξασφάλιση ή διατήρηση του δικαιώματος ή τη ρύθμιση της κατάστασης, υπό την προϋπόθεση όμως ότι θα τηρηθεί ο κανόνας της τελευταίας διατάξεως του άρθρου 692 παρ. 4 ΚΠολΔ με την οποία ορίζεται ότι τα ασφαλιστικά μέτρα δεν πρέπει να συνίστανται στην ικανοποίηση του δικαιώματος του οποίου ζητείται η εξασφάλιση ή διατήρηση, με εξαίρεση μόνο τη διάταξη του άρθρου 728 του ίδιου παραπάνω Κώδικα. Σκοπός δηλαδή των ασφαλιστικών μέτρων είναι να τεθεί σε προσωρινή λειτουργία η επίδικη σχέση και όχι να ματαιωθεί ο πρακτικός σκοπός της κύριας δίκης στην οποία και μόνο θα κριθεί οριστικά η έννομη σχέση (βλ. Π. Τζίφρα, Ασφαλιστικά Μέτρα, εκδ. τρίτη (1980), σελ. 50).</p>
   <p>Περαιτέρω, η προσωρινή ρύθμιση κατάστασης δεν αποτελεί ασφαλιστικό μέτρο με προκαθορισμένο περιεχόμενο, αλλά το πλαίσιο για τη λήψη πρόσφορων μέτρων (πρβλ. 692 &amp; 1ΚΠολΔ), με τα οποία ορισμένη κατάσταση (682ΚΠολΔ) που έχει διαμορφωθεί ή τείνει να διαμορφωθεί στις έννομες σχέσεις των διαδίκων, αντιμετωπίζεται προσωρινά, ωσότου κριθούν οριστικά οι έννομες σχέσεις τους, ως προς τις οποίες έχει προκύψει έριδα και εφόσον υπάρχει άμεση και πιεστική ανάγκη (επείγουσα περίπτωση) να ενεργοποιηθούν ως τότε ή ανάλογα να αδρανοποιηθούν εν όλω ή εν μέρει, για να αποφευχθεί η δημιουργία αμετάκλητων ή δυσβάστακτων συνεπειών ως προς το πιθανολογούμενο αποτέλεσμα της κύριας δίκης (βλ. Κράνη σε Ερμηνεία ΚΠολΔ Κεραμέα/Κονδύλη/Νίκα, έκδ. 2000 άρθ. 731). Στη βάση δηλαδή της ρυθμιστέας κατάστασης πρέπει να υπάρχει ορισμένο δικαίωμα που προσβλήθηκε ή κινδυνεύει να προσβληθεί, ή έννομη σχέση του ουσιαστικού δικαίου, γι` αυτό δεν αποτελούν αντικείμενο ρύθμισης απλές πραγματικές καταστάσεις (βλ Κράνη, ό.π., άρθ, 682 αριθ. 8). Υπό την έννοια αυτή η προσωρινή ρύθμιση κατάστασης καλύπτεται από τα άρθρα 731-736ΚΠολΔ και έχει ευρύτερο περιεχόμενο από απλή εξασφάλιση ή διατήρηση του δικαιώματος με μέτρα ρυθμιστικού χαρακτήρα, αφού μπορεί να αφορά και κάθε άλλου είδους ρύθμιση, με την οποία εξυπηρετούνται οι ανεπίδεκτες αναβολής έννομες σχέσεις των διαδίκων και παράλληλα εμπεδώνεται η δικαιική ειρήνη. Στο πλαίσιο αυτό το άρθρο 731 προβλέπει ως πρόσφορο ασφαλιστικό μέτρο με το οποίο εκδηλώνεται η ρυθμιστική επέμβαση του δικαστηρίου, την επιβολή υποχρέωσης για ενέργεια, παράλειψη ή ανοχή ορισμένης πράξης. Αιτών μπορεί να είναι οποιοσδήποτε ισχυρίζεται διατάραξη στις έννομες σχέσεις του με τον αντίδικό του. Η προβλεπόμενη στο άρθ. 731 ΚΠολΔ πράξη πρέπει να τελεί σε αντιστοιχία με τη διατάραξη και τα όρια της ουσιαστικής αξίωσής του. Στην ουσία η ρύθμιση του άρθρου 731 ΚΠολΔ αποτελεί προσωρινή επιδίκαση της αντίστοιχης αξίωσης προς ενέργεια ή παράλειψη, ή ανοχή πράξης. Το είδος της διατάραξης στις έννομες σχέσεις των διαδίκων είναι αδιάφορο και μπορεί να προέρχεται από όλο το φάσμα των ουσιαστικών εννόμων σχέσεων τους, σε οποιοδήποτε κλάδο του δικαίου και αν εντάσσονται, αρκεί να υπάρχει δικαιοδοσία των πολιτικών δικαστηρίων (βλ. Κράνη, ό.π., άρθ. 683 αριθ. 1).</p>
   <p>Με την κρινόμενη αίτηση, η αιτούσα, επικαλούμενη κατεπείγον λόγω των συνθηκών που έχει δημιουργήσει ο εν διαστάσει σύζυγός της – καθ΄ου η αίτηση και επιδρούν στη δυνατότητα βιοπορισμού και στέγασης αυτής και του ανήλικου τέκνου των διαδίκων, χωρίς να είναι κατ΄αρχήν υποχρεωτική η προσφυγή στην αναζήτηση βοήθειας από τρίτους, έστω και νόμω υπόχρεους, ζητεί, όπως μεταρρυθμιστεί η υπ΄αριθ. 277/2018 απόφαση του Μονομελούς Πρωτοδικείου Πειραιώς (Διαδικασίας Ασφαλιστικών Μέτρων), δυνάμει της οποίας, της ανατέθηκε προσωρινά η επιμέλεια του ανηλίκου αβαπτίστου&nbsp; άρρενος τέκνου των διαδίκων που γεννήθηκε στις 2.3.2016, με τον περιορισμό της κατοικίας αυτού στον Πειραιά ή σε όποιον τόπο επιλέξουν οι διάδικοι με κοινή συμφωνία, παρά το γεγονός ότι από τις 14.12.2017, οπότε διασπάστηκε η κοινή συμβίωση των γονέων και η αιτούσα μετώκησε στην πατρική της οικία στο …… Ρεθύμνου, όπου έκτοτε κατοικεί με τον ανήλικο και όπου, εκτός από τη στέγαση, δέχεται και την υποστήριξη του οικογενειακού της περιβάλλοντος ώστε να καταστεί δυνατή η εργασία της ίδιας και η φοίτηση του ανηλίκου στις ανάλογες για την ηλικία του εκπαιδευτικές δομές, επιπροσθέτως δε δυνάμει της υπ΄αριθ. 1548/2019 απόφασης του Μονομελούς Πρωτοδικείου Πειραιά (Διαδικασίας Οικογενειακών Διαφορών) της ανατέθηκε οριστικά η επιμέλεια του ανηλίκου, χωρίς τον περιορισμό του τόπου κατοικίας, ο οποίος αφέθηκε στην επιλογή της.&nbsp; Επίσης ότι, ωστόσο, μετά την άσκηση της από 17.7.2019 έφεσης εκ μέρους του καθ΄ου κατά της ως άνω οριστικής απόφασης, επανίσχυσε η σχετική με τον περιορισμό της κατοικίας διάταξη της υπ΄αριθ. 277/2018 απόφασης Ασφαλιστικών Μέτρων για την οποία δεν τέθηκε χρονικός περιορισμός και στης οποίας την εφαρμογή εμμένει ο καθ΄ου, με τους τρόπους που αναφέρονται στην αίτηση και είναι αντικειμενικά κακόπιστοι και εναντίον του συμφέροντος του ανηλίκου τέκνου τους, καθιστώντας μη δικαιολογημένη τη συνέχιση του ασφαλιστικού μέτρου με το ως άνω περιεχόμενο. Η αίτηση είναι νόμιμη, στηριζόμενη στις προαναφερθείσες διατάξεις και σε αυτές των άρθρων 682 παρ. 2 και 684 ΚΠολΔ και 1510 1512, 1513, 1514, 1516 και 1518 ΑΚ, φέρεται δε αρμοδίως ενώπιον του παρόντος Δικαστηρίου στο οποίο εκκρεμεί η&nbsp; από 17.7.2019 ( …………/18.7.2019) έφεση του καθ΄ου κατά της υπ΄αριθ. 1548/2019 απόφασης του Μονομελούς Πρωτοδικείου Πειραιά (Διαδικασίας Οικογενειακών Διαφορών) που εξεδόθη επί των αντιθέτων τακτικών αγωγών των ήδη διαδίκων και αφορά, μεταξύ άλλων, το θέμα της επιμέλειας του ανηλίκου τέκνου τους.</p>
   <p>Από την εκτίμηση της κατάθεσης του μάρτυρα …………., που εξετάστηκε με επιμέλεια του καθ΄ου, των εγγράφων που οι διάδικοι νόμιμα επικαλούνται και προσκομίζουν, μεταξύ των οποίων και οι υπ΄αριθ. ……. και ……../20.9.2018 ένορκες βεβαιώσεις των ………. και ………….. που συνετάγησαν από την Ειρηνοδίκη Πειραιά με επιμέλεια της αιτούσας μετά από κλήση του αντιδίκου της και με αφορμή τη δίκη επί της οποίας εκδόθηκε η ως άνω οριστική απόφαση, οι οποίες λαμβάνονται παραδεκτά υπ΄όψιν και στην παρούσα δίκη ασφαλιστικών μέτρων και των εξωδίκων καταθέσεων των μαρτύρων της αιτούσας, ……… και …………, για τις οποίες συνετάγησαν με αφορμή την παρούσα δίκη από την Ειρηνοδίκη Ρεθύμνου οι υπ΄αριθ. …. και ……../21.4.2021,&nbsp; αντίστοιχα, ένορκες βεβαιώσεις, μετά από κλήση του αντιδίκου της, πλην των γραπτών μηνυμάτων κινητού τηλεφώνου που προσκομίζονται από αμφότερες τις διάδικες πλευρές, αλλά δεν λαμβάνονται υπ΄όψιν, καθόσον δεν είναι μεν προϊόν τηλεφωνικής υποκλοπής, ούτε για την απόκτησή τους διαρρήχθηκε μυστικός κωδικός&nbsp; πρόσβασης και προσκομίζονται μετά την ολοκλήρωση της επικοινωνίας&nbsp; και ως εκ τούτου δεν προσβάλλεται το απόρρητο της επικοινωνίας (19 Σ), πλην όμως, με την προσκομιδή τους παραβιάζεται το δικαίωμα στην ιδιωτική ζωή και στην αυτοδιάθεση των πληροφοριών τρίτων προσώπων (8 ΕΣΔΑ, 9 παρ. 1 και 9<sup>Α</sup> Σ), χωρίς να προστατεύεται ταυτόχρονα υπέρτερο έννομο αγαθό (ΟλΑΠ 1/2017), πιθανολογήθηκαν τα ακόλουθα πραγματικά περιστατικά : Οι διάδικοι, που γεννήθηκαν το 1990 και 1973 αντίστοιχα,&nbsp; γνωρίστηκαν στην Κρήτη το 2011 και συνδέθηκαν συναισθηματικά το 2012. Η αιτούσα έφυγε από τον τόπο καταγωγής της στο Ρέθυμνο και, παρά τις αντιρρήσεις των γονέων της που εστιάζονταν στη διαφορά ηλικίας των διαδίκων και στον ευέξαπτο και εκκεντρικό χαρακτήρα του καθ΄ου,&nbsp; ήλθε στον Πειραιά&nbsp; για να κατοικήσει μαζί του στο σπίτι που του είχε παραχωρήσει η αδελφή του. Το 2015, τέλεσαν νόμιμο γάμο στο Ρέθυμνο, ενώ η αιτούσα διήνυε τον 3<sup>ο</sup> μήνα της εγκυμοσύνης της, στα πλαίσια του οποίου απέκτησαν το άρρεν, ακόμη αβάπτιστο τέκνο τους, που γεννήθηκε στις 2.3.2016, ενώ εξακολουθούσαν να κατοικούν στον Πειραιά. Ωστόσο, η έγγαμη συμβίωσή τους δεν εξελίχτηκε ομαλά, για λόγους που, όπως κρίθηκε από τις&nbsp; ως άνω υπ΄αριθ. 277/2018 απόφαση ασφαλιστικών μέτρων και 1548/2019 οριστική απόφαση, αμφότερες του Μονομελούς Πρωτοδικείου Πειραιά, οφείλονταν σε υπαιτιότητα αμφοτέρων. Στις 14.12.2017, η αιτούσα αποφάσισε ν΄απευθυνθεί στο Αστυνομικό Τμήμα Πειραιά για να υποβάλει έγκληση κατά του καθ΄ου σχετικά με περιστατικά λεκτικής και σωματικής βίας εναντίον της που είχαν προηγηθεί ακόμη και την προηγουμένη ημέρα, εν τέλει δε την επομένη, αποχώρησε μαζί με το ανήλικο τέκνο τους από την οικογενειακή στέγη και εγκαταστάθηκε στην πατρική της οικία στο ……… Ρεθύμνου, όπου ζουν έκτοτε με τον ανήλικο, δεχόμενοι τη στέγαση, φροντίδα και εξυπηρέτηση από το οικογενειακό και φιλικό της περιβάλλον, κατάσταση που επιτρέπει στη μητέρα να εργάζεται ώστε ν΄αποκομίζει περί τα 500 € μηνιαίως και να επιμελείται του ανηλίκου τέκνου της κατά τις ώρες που δεν εργάζεται. Το ανήλικο, ηλικίας σήμερα 5 ετών, εγγράφηκε αρχικά σε ιδιωτικό παιδικό σταθμό και σήμερα φοιτά σε ανάλογη για την ηλικία του δημόσια εκπαιδευτική δομή, ενώ παρακολουθεί και μαθήματα σε κολυμβητήριο. Λόγω αφ΄ενός του γεωγραφικού περιβάλλοντος της περιοχής (παραθαλάσσιο χωριό) και της διαμόρφωσης της οικίας των παππούδων του όπου διαμένει (μαιζονέττα με κήπο), αφ΄ετέρου δε της υγείας και της ηλικίας του, έχει αναπτύξει την ανάλογη για την ηλικία του κοινωνικότητα και έχει συνδεθεί φιλικά με άλλα συνομήλικα παιδιά, ενώ δέχεται την αμέριστη αγάπη και φροντίδα των παππούδων του και των συγγενών από τη μητρική γραμμή, χωρίς να πιθανολογούνται περιστατικά που πηγάζουν από εκτραχυμένο ή ακατάλληλο περιβάλλον. Περαιτέρω, δυνάμει της υπ΄αριθ. 277/2018 απόφασης ασφαλιστικών μέτρων που εκδόθηκε επί των από 28.12.2017 (………/2017) και 19.12.2017 (………../2017) αντίστοιχα αντίθετων αιτήσεων των διαδίκων, κρίθηκε ότι η αιτούσα είναι κατάλληλη να επιμελείται του προσώπου του ανηλίκου και, συναινούντος του καθ΄ου, της ανατέθηκε προσωρινά&nbsp; η επιμέλεια του ανηλίκου, με τον περιορισμό του τόπου κατοικίας που ορίστηκε ο Πειραιάς, ή όποιος τόπος αποφασίσουν με κοινή συμφωνία οι γονείς, προκειμένου να&nbsp; καθίσταται εφικτή η επικοινωνία του ανηλίκου με τον πατέρα του και η ανάπτυξη ψυχικού και συναισθηματικού δεσμού με αυτόν, χωρίς να χορηγείται στον καθ΄ου προσωρινά δικαίωμα συνεπιμέλειας ως προς τον τόπο κατοικίας του ανηλίκου, κριθέντος ότι οι κακές σχέσεις των διαδίκων&nbsp; θα&nbsp; οδηγούσαν σε κάθε άλλο, παρά εφικτό και λυσιτελές σχετικό αποτέλεσμα. Με τη&nbsp; σχετική διάταξη της ως άνω απόφασης δεν τέθηκε χρονικός περιορισμός στο θέμα αυτό. Εκτοτε, δηλαδή από τη δημοσίευση της απόφασης αυτής στις 21.2.2018 και ενώ η αιτούσα είχε ήδη εγκατασταθεί μαζί με τον ηλικίας τότε 21 μηνών ανήλικο στην πατρική οικία της στο ……… Ρεθύμνου από το Δεκέμβριο 2017, οι διάδικοι βρίσκονται σε συνεχείς αντιδικίες σχετικά με την άσκηση της επικοινωνίας του καθ΄ου με τον ανήλικο, αλλά και με τη μη καταβολή διατροφής από τον καθ΄ου, όπως τα θέματα αυτά είχαν ρυθμιστεί προσωρινά με την ως άνω απόφαση ασφαλιστικών μέτρων. Ειδικότερα, η επικοινωνία είχε ρυθμιστεί ως εξής για το διάστημα μέχρι την έκδοση οριστικής απόφασης επί σχετικής αγωγής : α) Κάθε Τρίτη και Πέμπτη από 17.30 έως 20.00, β) το πρώτο και τρίτο Σάββατο καθώς και την πρώτη και Τρίτη Κυριακή κάθε μήνα από 10.00 έως 20.00, γ) τις εορτές του Πάσχα 2018 από το Σάββατο του Λαζάρου μέχρι και τη Μ. Παρασκευή, καθημερινά από 16.00 έως 20.00, δ) το καλοκαίρι 2018, από 1.8.2018, ώρα 10.00&nbsp; έως και 25.8.2018, ώρα 20.00, με υποχρέωση του καθ΄ου να παραλαμβάνει και επιστρέφει τον ανήλικο στην κατοικία της μητέρας του στον Πειραιά ή σε όποιον τόπο όριζαν οι διάδικοι με κοινή συμφωνία και αντίστοιχη υποχρέωση της αιτούσας να γνωστοποιεί στον καθ΄ου την εκάστοτε&nbsp; διεύθυνσή της. Λόγω όμως της εγκατάστασης της αιτούσας και του ανηλίκου στο …………… Ρεθύμνου, απ΄όπου δεν μπορούσε να αποχωρήσει και να μετεγκατασταθεί στον Πειραιά, λόγω έλλειψης οικονομικής δυνατότητας, οποιασδήποτε πρακτικής και υλικής υποστήριξης και κοινωνικής ή οικογενειακής αποστέρησης ως εκ των συνθηκών που αφορούσαν τόσο τον εαυτό της όσο και τις ανάγκες ανατροφής του ανηλίκου, οι οποίες απηχούν αντικειμενικές δυσκολίες και δεν&nbsp; συνηγορούν προς το συμφέρον του ανηλίκου, η ανωτέρω διάταξη δεν υλοποιήθηκε, αλλά ούτε ο καθ΄ου συναίνεσε στην κατοικία του ανηλίκου στο ………. Ρεθύμνου. Για το διάστημα από το Μάρτιο 2018, δηλαδή λίγο μετά τη δημοσίευση της ως άνω απόφασης ασφαλιστικών μέτρων&nbsp; μέχρι και 21.9.2018, οπότε είχαν προσδιοριστεί για συζήτηση οι συναφείς, αντίθετες αγωγές των διαδίκων και δυνάμει της υπ΄αριθ. 1305/2018 απόφασης ασφαλιστικών μέτρων του Μονομελούς Πρωτοδικείου Πειραιά, που συζητήθηκε στις 26.4.2018, μεταρρυθμίστηκε η υπ΄αριθ. 277/2018 ως άνω απόφαση ως προς τη διάταξη για τον τόπο κατοικίας του ανηλίκου και ορίστηκε ως τόπος το ………… Ρεθύμνου και η επικοινωνία του καθ΄ου περιορίστηκε κατά τις καθημερινές ημέρες της εβδομάδας, ενώ συνέχισε να ισχύει κατά τα λοιπά. Στις 3.3.2019, ο καθ΄ου δεν επέστρεψε τον ανήλικο στη μητέρα του μετά την άσκηση του δικαιώματος επικοινωνίας στο ……….. Ρεθύμνου, αλλά τον μετέφερε στον Πειραιά και απάντησε στην αιτούσα ότι οφείλει να έλθει για τον παραλάβει από εκεί, όπως κι έγινε, (βλ. σχετικά από 4.3.2019 βεβαίωση Αστυνομικής Διεύθυνσης Ρεθύμνης, υπ΄αριθ. πρωτ. ……/…δ). Επίσης, αν και ο ανήλικος άρχισε να φοιτά στο (ιδιωτικό) κέντρο προσχολικής αγωγής «………» από 23.4.2018 έως και 13.3.2019 και μέχρι τις 25.2.2021 στο 2/θέσιο νηπιαγωγείο&nbsp; Σταυρωμένου Ρεθύμνης (βλ. από 13.3.2019 και υπ΄αριθ. πρωτ. …./25.2.2021 σχετικές βεβαιώσεις), εμμένοντας ο καθ΄ου στην άσκηση του δικαιώματος επικοινωνίας όπως αυτό είχε ρυθμιστεί αρχικά με την υπ΄αριθ. 277/2018 ως άνω απόφαση και θεωρώντας ότι οι ισχυρισμοί της αιτούσας περί ασθενείας της και αδυναμίας της να μεταφέρει τον ανήλικο στον Πειραιά ή περί εργασιακής απασχόλησής της είναι αβάσιμοι, επιδόθηκε στην υποβολή μηνύσεων κατά της αιτούσας για παραβίαση δικαστικής απόφασης, όπως οι&nbsp; από 8.3.2018, 13.3.2018, 15.3.2018, 5.4.2018 και άλλες,&nbsp; που αφορούσαν τις ημέρες επικοινωνίας, 8.3.2018, 13.3.2018, 15.3.2018, 5.4.2018 (βλ. προσκομιζόμενες μηνύσεις) καθώς και 8.5.2018, 25.9.2018, 2.10.2018, 4.10.2018, 6.10.2018, 7.10.2018, (βλ. προσκομιζόμενο κατηγορητήριο επί της ΑΒΜ ……….), χρονικό διάστημα από 22.9.2018 έως και 20.11.2018 (βλ. προσκομιζόμενο κατηγορητήριο επί της ΑΒΜ ……..), 9.10.2018 (βλ. προσκομιζόμενο κατηγορητήριο επί της ΑΒΜ ……….), 16.10.2018, 23.10.2018, 30.10.2018 (βλ. προσκομιζόμενο κλητήριο θέσπισμα ……./2020), 16.10.2018 (βλ. προσκομιζόμενο κατηγορητήριο επί της ΑΒΜ …….), 18.10.2018 (βλ. προσκομιζόμενο κατηγορητήριο επί της ΑΒΜ ………), 20.10.2018, 21.10.2018, 25.10.2018 (βλ. προσκομιζόμενο κλητήριο θέσπισμα υπ΄αριθ. …../2020), χρονικό διάστημα από 1.12.2018 έως και 18.12.2018 (βλ. κατηγορητήριο επί της ΑΒΜ ……..), χρονικό διάστημα από 1.2.2019 έως και 25.2.2019 (βλ. κατηγορητήριο επί της ΑΒΜ …………). Σε ορισμένες από αυτές τις δίκες η αιτούσα κρίθηκε ένοχη. Εν τω μεταξύ, επί της από 19.4.2018 αίτησης της αιτούσας στο Μονομελές Πρωτοδικείο Ρεθύμνης, εκδόθηκε η υπ΄αριθ. 61/2019 απόφαση του ως άνω&nbsp; Δικαστηρίου, Διαδικασίας Ασφαλιστικών Μέτρων, δυνάμει της οποίας, απαγορεύτηκε στον καθ΄ου να προσβάλλει την προσωπικότητα της αιτούσας, με συκοφαντικές, υβριστικές και απειλητικές συμπεριφορές, και φράσεις, ή με οποιοδήποτε άλλο μέσο, να την προσεγγίζει σε απόσταση μικρότερη των 50 μέτρων εκτός των περιπτώσεων κατά τις οποίες διενεργείται παράδοση ή επιστροφή του τέκνου για επικοινωνία με τον καθ΄ου ή συντρέχει ανάγκη παρουσίας σε ποινικές ή αστικές υποθέσεις με αφορμή τις μεταξύ τους διαφορές, να επικοινωνεί μαζί της με οποιονδήποτε τρόπο εκτός των απολύτως αναγκαίων για τη διενέργεια επικοινωνίας του ανηλίκου με τον καθ΄ου. Τα παραπάνω με αφορμή την αποστολή μηνυμάτων από τον καθ΄ου στην αιτούσα η οποία νοσηλευόταν στη γυναικολογική κλινική του Βενιζέλειου Νοσοκομείου Ηρακλείου με επιθετικό και απειλητικό για τη ζωή της περιεχόμενο. Επίσης ο καθ΄ου κρίθηκε ένοχος για το αδίκημα της παραβίασης της υποχρέωσης για διατροφή για το χρονικό διάστημα από Ιούνιο 2018 μέχρι και Οκτώβριο 2018, ενώ μέχρι και τη 17.12.2019 οπότε συντάχθηκε η με ίδια ημερομηνία εξώδικη πρόσκληση της αιτούσας που κοινοποιήθηκε στον καθ΄ου στις 24.12.2019, αλλά και μέχρι σήμερα, δεν πιθανολογήθηκε ότι ο τελευταίος δεν έστεργε πάντα στην εκπλήρωση ή στην προσήκουσα εκπλήρωση της υποχρέωσης διατροφής. Περαιτέρω, δυνάμει της υπ΄αριθ. 1548/3.5.2019 απόφασης του Μονομελούς Πρωτοδικείου Πειραιά (Διαδικασία Οικογενειακών Διαφορών), επί των αντίθετων αγωγών των διαδίκων, αφού κρίθηκε ότι η αιτούσα είναι κατάλληλη για να της ανατεθεί η επιμέλεια του προσώπου του ανηλίκου, αφού το φροντίζει με ιδιαίτερο μητρικό ζήλο, το περιβάλλει με αγάπη και στοργή, φροντίζοντας τη θαλπωρή και την ευημερία του, ενδιαφέρεται για τις ανάγκες του τις οποίες ικανοποιεί και δείχνει ικανότητα&nbsp; για τη σωστή ανάπτυξη και διαπαιδαγώγησή του, έχοντας αναπτύξει σταθερό ψυχολογικό σύνδεσμο με τον ανήλικο, πράγμα που μαρτυρά ότι έχει όλες τις απαιτούμενες&nbsp; ικανότητες για να επωμισθεί και ν΄ανταποκριθεί επαρκώς στο καθήκον της επιμέλειάς του», κρίθηκε επίσης ότι&nbsp;&nbsp; «…ενόψει της καλής και ευχάριστης διαμονής του ανηλίκου με τη μητέρα του, με την οποία έχει αναπτύξει σταθερό ψυχολογικό σύνδεσμο … το συμφέρον του ανηλίκου, όπως το καθορίζουν οι βιοτικές και πνευματικές του ανάγκες, επιβάλλει να ανατεθεί το σύνολο της επιμέλειας του προσώπου του, συμπεριλαμβανομένου του προσδιορισμού του τόπου διαμονής του, στην ενάγουσα – εναγομένη, η οποία ανταποκρίνεται με επάρκεια και αίσθημα ευθύνης στα γονικά της καθήκοντα, αφού, αντίθετη κρίση θα ανέτρεπε βίαια το διαμορφωμένο θετικά τρόπο ζωής του ανηλίκου και θα διατάρασσε την ψυχική του ισορροπία…» και ανατέθηκε αποκλειστικά στην ενάγουσα η επιμέλεια του ανηλίκου, χωρίς περιορισμό διαμονής. Σημειωτέον, ότι ο καθ΄ου, στα πλαίσια της δίκης εκείνης, δεν ζήτησε να επαναρρυθμιστεί το δικαίωμα επικοινωνίας του με τον ανήλικο, ώστε να καταστεί εφικτή αυτή. Εν όψει των ανωτέρω, πιθανολογήθηκε ότι εξ αιτίας των κακών σχέσεων των διαδίκων, που δεν είχαν ειρηνεύσει, τόσο λόγω της συνήθους έντασης που ακολουθεί την&nbsp; ανατροπή της έγγαμης ζωής, όσο και λόγω των αντικειμενικών δυσκολιών που συνίστανται στην απόσταση της μόνιμης κατοικίας τους και στην εξοντωτική από άποψη κατανάλωσης χρόνου και δαπανών&nbsp; για την εξυπηρέτηση της επικοινωνίας του καθ΄ου με το τέκνο, σε συνδυασμό με τις ανελαστικές επαγγελματικές υποχρεώσεις των διαδίκων γονέων, αναλόγως και της ιδιοσυγκρασίας καθενός από αυτούς, εξετράπησαν σε αδιέξοδες για τους ίδιους ενέργειες και οπωσδήποτε όχι θετικές για το συμφέρον του ανηλίκου τέκνου που διαμορφώνεται με ειδικό και μοναδικό τρόπο, σε αντίθεση με τη γενικής και απόλυτης ισχύος ενέργεια του νόμου και των δικαστικών αποφάσεων, ή οποιωνδήποτε παραγόντων υποβόλιμης αποσταθεροποίησης της στόχευσης των γονέων προς την ηρεμία, τόσο μεταξύ τους, όσο και έναντι του τέκνου.&nbsp; Έτσι, η άσκηση του δικαιώματος επικοινωνίας με τον πατέρα και αμοιβαίως η στάση των γονέων έναντι αλλήλων, που έπρεπε ν΄ αποτελούν πηγή ευχάριστων συναισθημάτων για τον ανήλικο, δηλητηριάζονταν από τις ψυχικές επιβαρύνσεις των γονέων, αφού η μεταφορά του ανηλίκου στον Πειραιά, επισκιαζόταν από το φόβο της αντιδικίας, η δε άσκηση του δικαιώματος στην Κρήτη, δημιουργούσε αγανάκτηση και βίαια επεισόδια, όταν και όσες φορές έλαβε χώρα. Τα παραπάνω πυροδοτούσαν αντίστοιχες, ανώφελες κατά το μάλλον, αντιδικίες και λοιδωρίες μεταξύ των διαδίκων γονέων. Πιθανολογείται περαιτέρω, ότι η διατήρηση της επί ετών σταθερότητας της ποιότητας και του ρυθμού της ζωής του ανηλίκου που δρα προς το αντικειμενικό συμφέρον του δεν πρέπει να διαταραχτεί προσωρινά με τη μετεγκατάστασή του στον Πειραιά, (δεδομένου ότι εν όψει της οικονομικής κατάστασης και των σχέσεων των διαδίκων δεν πιθανολογείται επίσης εφικτή η μίσθωση άλλης κατοικίας με κοινή συμφωνία τους). Όμως, η ικανοποίηση του&nbsp; σχετικού αιτήματος&nbsp; τη κρινόμενης αίτησης περί ορισμού του τόπου διαμονής του ανηλίκου στο ………. Ρεθύμνου το οποίο επεκτάθηκε από την πλευρά της αιτούσας στο ακροατήριο με προφορική υποβολή από τον πληρεξούσιο Δικηγόρο της, με αίτημα&nbsp; περί ανάθεσης της αποκλειστικής επιμέλειας στην αιτούσα χωρίς τον περιορισμό του τόπου διαμονής,&nbsp; θα οδηγούσε απαραδέκτως (692 παρ. 4 ΚΠολΔ), σε ικανοποίηση του σχετικού δικαιώματος, εφόσον το θέμα αυτό αποτελεί λόγο της ασκηθείσας έφεσης από τον καθ΄ου, (με ορισθείσα δικάσιμο την 22.5.2021). Αναλόγως προς τ΄ανωτέρω, παράλληλα με τη διατήρηση του επί σειρά ετών σταθερού περιβάλλοντος και ρυθμού ζωής του, πρέπει να ρυθμιστεί προσωρινά το δικαίωμα επικοινωνίας του τέκνου με το διάδικο&nbsp; πατέρα του (ΑΚ 1520), ώστε να ολοκληρωθεί η βασική ρύθμιση των αναγκών του τέκνου, δοθέντος ότι η επικοινωνία του καθ΄ου κρίνεται ομοίως σημαντικός άξονας&nbsp; για την ομαλή ψυχική του ανάπτυξη που δρα επίσης προς το αντικειμενικό και αληθινό του συμφέρον, ανεξαρτήτως της ύπαρξης σχετικού αιτήματος, διότι το Δικαστήριο διατάσσει τα κατά την κρίση του ενδεδειγμένα εκάστοτε ασφαλιστικά μέτρα και δεν υποχρεούται να διατάξει το αιτούμενο, επιπροσθέτως δε μπορεί να διαταχθούν και περισσότερα μέτρα (κατ΄άρθρ. 692 παρ. 1 και 2 ΚΠολΔ) κατά τα αναφερόμενα στη νομική σκέψη της παρούσας. Συναφώς δε, πρέπει να καθοριστεί προσωρινά και το ύψος της μηνιαίας διατροφής, που σήμερα ανέρχεται στο ποσό των 350 € μηνιαίως για τον ανήλικο, ώστε να καταστεί δυνατή η υλοποίηση της άσκησης του δικαιώματος επικοινωνίας, καθόσον, εν τοις πράγμασι, οι δαπάνες μετάβασης και επιστροφής από τον Πειραιά στη Κρήτη και αντίστροφα του ανηλίκου και του εκάστοτε συνοδού του, περιορίζουν ανάλογα αυτή τη δυνατότητα υπό τον αυτονόητο όρο ότι η επικοινωνία θα πραγματοποιείται, άλλως, δεν τίθεται θέμα διαμόρφωσης της μηνιαίας διατροφής, ανερχόμενης στο ποσό των 350 ευρώ μηνιαίως..&nbsp; Στο σημείο αυτό, οι διάδικοι, επιδεικνύοντας επαρκή ωριμότητα που αρμόζει σε γονείς, με τη συμβολή των πληρεξουσίων δικηγόρων τους οι οποίοι προσφυώς ενεργούντες κατέστησαν εφικτό το διάλογο μεταξύ των διαδίκων, κατήρτισαν μετά τη συζήτηση της υπόθεσης, το από 25.4.2021 προσκομιζόμενο «ιδιωτικό συμφωνητικό ρύθμισης σχέσεων γονέων και τέκνου, διατροφή, επικοινωνία, βάπτιση, επίλυση διαφορών” , του οποίου το περιεχόμενο έχει ως εξής : &nbsp;ΙΔΙΩΤΙΚΟ ΣΥΜΦΩΝΗΤΙΚΟ ΡΥΘΜΙΣΗΣ ΣΧΕΣΕΩΝ ΓΟΝΕΩΝ ΚΑΙ ΤΕΚΝΟΥ. ΔΙΑΤΡΟΦΗ, ΕΠΙΚΟΙΝΩΝΙΑ, ΒΑΠΤΙΣΗ, ΕΠΙΛΥΣΗ ΔΙΑΦΟΡΩΝ</p>
   <p>Στην Αθήνα σήμερα την 25 Απριλίου 2021 ημέρα Κυριακή των Βαΐων, μεταξύ των συμβαλλόμενων μερών και ειδικότερα αφενός της ……….., κατοίκου στο ……… Ρέθυμνου Κρήτης, κατόχου του υπό στοιχεία ……. Δελτίου Αστυνομικής Ταυτότητας, με ΑΦΜ …….. ενεργούσας ατομικά και για λογαριασμό του ανηλίκου χωρίς ονοματοδοσία, αβάπτιστου άρρενος τέκνου, εκπροσωπούμενης στο παρόν από τον Αιμίλιο Φακιδάρη του Δημητρίου, δικηγόρο Αθηνών (ΑΜΔΣΑ …….), κάτοικο Αθηνών (……….) δυνάμει ειδικής εντολής και πληρεξουσιότητας χορηγηθείσας με την προσαρτώμενη στο παρόν εξουσιοδότησή της εντολέως του θεωρημένη από την πλατφόρμα gov.gr και αφετέρου του ………., κατοίκου Πειραιά, οδός ………, κατόχου του υπό στοιχεία . ……… Δελτίου Αστυνομικής Ταυτότητας του AT Πειραιά, με ΑΦΜ …… εκπροσωπούμενου στο παρόν από τον Θεμιστοκλή Σοφό του Ιωάννη, δικηγόρο Αθηνών (ΑΜΔΣΑ ……), κάτοικο Αθηνών (…………, Αθήνα) δυνάμει ειδικής εντολής και πληρεξουσιότητας χορηγηθείσας με την προσαρτώμενη στο παρόν εξουσιοδότησή του εντολεα του θεωρημένη από την πλατφόρμα gov.gr ή σε Κ.Ε.Π. συμφωνούνται, συνομολογούνται και γίνονται αμοιβαία αποδεκτά τα εξής:</p>
   <ol>
    <li>ότι οι ώδε συμβαλλόμενοι από τον μεταξύ τους γάμο που τελέστηκε στον Ι.Ν. ………….. στο Ρέθυμνο στις 6/10/2015 έχουν αποκτήσει ένα άρρεν ανήλικο τέκνο, που γεννήθηκε στις 2/3/2016</li>
    <li>ότι η έγγαμη συμβίωσή τους διακόπηκε στις 14/12/2017 και ο γάμος τους λύθηκε με την υπ’ αριθμόν 1548/2019 οριστική απόφαση του Πρωτοδικείου Πειραιά, η οποία ανέθεσε την επιμέλεια του ανήλικου τέκνου στην ώδε αφενός συμβαλλόμενη ……. και αναγνώρισε την υποχρέωση του αφετέρου συμβαλλόμενου …….. σε καταβολή διατροφής προς την ………. και προς το ανήλικο τέκνο του</li>
    <li>ότι ο ………. έχει ασκήσει κατά της ως άνω απόφασης την από 17/7/2019με αριθμ. κατάθεσης ……../2019 έφεσή του που συζητείται ενώπιον του Εφετείου Πειραιά στις 20/5/2021.</li>
    <li>ότι τα συμβαλλόμενα μέρη συμφωνούν από κοινού ότι η επικοινωνία του πατέρα …………. με το ανήλικο τέκνο του μέχρι την έκδοση απόφασης επί της ως άνω έφεσης ως εξής:</li>
   </ol>
   <p>4.α’) με την πραγματοποίηση οκτώ (8) συνεχών διανυκτερεύσεων μαζί με το ανήλικο τέκνο, που θα πραγματοποιούνται σε έκαστο ημερολογιακό μήνα ως εξής: με παράδοση του τέκνου από την μητέρα στον πατέρα στο λιμάνι Πειραιά την πρώτη Κυριακή εκάστου ημερολογιακού μήνα και ώρα 09.00 π.μ. και την επιστροφή και παράδοση του τέκνου από τον πατέρα στη μητέρα στο λιμάνι του Ηρακλείου ή των Χανίων τη Δευτέρα της μεθεπόμενης εβδομάδας (δηλαδή μετά από 8 ημέρες) και ώρα 09.30 π.μ. Σε περίπτωση αποδεδειγμένης εγγράφου αδυναμίας της μητέρας ή άλλου διαθέσιμου προσώπου της εμπιστοσύνης της να παραλάβουν το παιδί από το λιμάνι ο πατέρας θα πρέπει να επιστρέφει το παιδί στην πόλη του Ρέθυμνου μέχρι τις 11.00-11.30π.μ. και να το παραδίδει σε πρόσωπο που θα του υποδεικνύει η μητέρα. Κατά τους μήνες λειτουργίας των σχολείων κι εφόσον η μητέρα έχει ενημερώσει εγκαίρως και εγγράφως (ακόμα και με μήνυμα ηλεκτρονικού ταχυδρομείου) τον πατέρα η παράδοση του τέκνου στη μητέρα θα γίνεται στο λιμάνι του Πειραιά την Κυριακή (δηλαδή μετά από 7 ημέρες) και ώρα 18.30 (ή το αργότερο σαράντα λεπτά της ώρας πριν από την προγραμματισμένη απογευματινή αναχώρηση των καραβιών). Οι διανυκτερεύσεις αυτές του τέκνου μαζί με τον πατέρα του κατά τις προεκτεθείσες ημέρες και ώρες δεν θα πραγματοποιούνται στους μήνες των διακοπών, στους οποίους το τέκνο θα πραγματοποιεί κοινές διακοπές με τον πατέρα του όπως ρυθμίζεται στην επόμενη παράγραφο. Στις απαιτούμενες αυτές μετακινήσεις του τέκνου (Κρήτη-Πειραιάς) θα συνοδεύεται αποκλειστικά από έναν εκ των γονέων του ή από πρόσωπο της κοινής αποδοχής τους. Οι μετακινήσεις αυτές του τέκνου και των προσώπων που θα το συνοδεύουν για την εξυπηρέτηση της ρυθμιζόμενης ως άνω επικοινωνίας από την Κρήτη προς τον Πειραιά και αντιστρόφους θα γίνονται με επιμέλεια και δαπάνες του πατέρα, ο οποίος έχει την ευθύνη έκδοσης των μετ’ επιστροφής εισιτηρίων για το τέκνο και τους συνοδούς του στα αναγκαία αυτά ταξίδια τους από το λιμάνι Ηρακλείου/Χανίων προς τον Πειραιά και αντιστρόφους, με δαπάνες κι επιμέλειά του. Στα πλαίσια αυτά ο πατέρας αναλαμβάνει την υποχρέωση είτε να εκδίδει και αποστέλλει εγκαίρως στην μητέρα τα μετ’ επιστροφής εισιτήρια του τέκνου αλλά και του προσώπου που θα το συνοδεύει από το Ηράκλειο/Χανιά στον Πειραιά στο όνομά τους είτε να προκαταβάλλει στον κατωτέρω τραπεζικό λογαριασμό της μητέρας το αντίτιμο των εισιτηρίων αυτών, σε διαφορετική περίπτωση η μητέρα απαλλάσσεται από την υποχρέωση πραγματοποίησης της σχετικής μετακίνησης του τέκνου από την κατοικία τους στο Ρέθυμνο και παράδοσής του στον πατέρα του στον Πειραιά.</p>
   <p>4.β’) με την πραγματοποίηση κοινών του διακοπών με το ανήλικο τέκνο ως εξής:</p>
   <p>– από 1 Αυγούστου 2021 ώρα 10.00 π.μ. έως 25 Αυγούστου 2021 ώρα 20.00 μ.μ. για τις κοινές καλοκαιρινές διακοπές τους</p>
   <p>-από 26/12 έως 8/1 για τις κοινές διακοπές Χριστουγέννων</p>
   <p>-από Μεγάλη Πέμπτη έως την Πέμπτη του Πάσχα για τις κοινές διακοπές του Πάσχα.</p>
   <p>Για την πραγματοποίηση των διακοπών αυτών η παραλαβή του τέκνου από το λιμάνι του Ηρακλείου ή των Χανίων, η μετακίνησή του από εκεί και η επιστροφή και παράδοσή του στην μητέρα στο λιμάνι του Ηρακλείου ή των Χανίων μετά το πέρας των διακοπών, θα γίνεται από τον πατέρα ………… και με δικές του δαπάνες (εισιτήρια τέκνου και συνοδού). Κατωτέρω παρατίθεται ως ΠΑΡΑΡΤΗΜΑ το ημερολόγιο της επικοινωνίας, ως ρυθμίζεται με το παρόν.</p>
   <ol start="4">
    <li>γ’) Την 1 Σεπτεμβρίου 2022 τα συμβαλλόμενα μέρη θα επαναδιαπραγματευθούν τους όρους του παρόντος, ανταλλάσσοντας απόψεις με γόνιμο διάλογο.</li>
    <li>δ’) Τα συμβαλλόμενα μέρη συμφωνούν ότι σε περίπτωση αδυναμίας επαγγελματικής φύσεως αποδεδειγμένος, θα εφαρμόζεται η παράγραφος υπ’αριθμ. 11.</li>
    <li>Τα συμβαλλόμενα μέρη συμφωνούν ότι ο υιός τους ……….. θα έχει τραπεζικό λογαριασμό, του οποίου η σύσταση θα γίνει με ενέργειες του πατέρα, με ειδική διά του παρόντος εξουσιοδότηση, που χορηγεί η μητέρα στον πατέρα διά του παρόντος, ώστε να δύναται να καταθέτει ο πατέρας σε αυτόν, τον τραπεζικό λογαριασμό, οποιοδήποτε χρηματικό ποσό επιθυμεί να του δωρίσει για τις ανάγκες του στο μέλλον.</li>
    <li>Τα συμβαλλόμενα μέρη συμφωνούν ότι η θρησκευτική βάπτιση του υιού τους ………… θα γίνει την 4 Σεπτεμβρίου 2021, ημέρα Σάββατο και ώρα 13.00 μ.μ., από τον Ιερό Ναό ……… στον Πειραιά, στην οποία θα παραστούν οι οικογένειες των συμβαλλομένων μερών χωρίς διακρίσεις, καθώς και καλεσμένοι των συμβαλλόμενων μερών αδιακρίτως και κατά την ακώλυτη κρίση τους, υπό την ρητή και απαράβατη προϋπόθεση τήρησης των υγειονομικών μέτρων και πάντως σύμφωνα με τους τότε ισχύοντες κανόνες του περιορισμού συναθροίσεων και θρησκευτικών και κοινωνικών εκδηλώσεων.</li>
    <li>ότι ο πατέρας αναλαμβάνει διά του παρόντος την υποχρέωση να καταβάλει στον υπ’ αριθμό ΙΒΑΝ ………. τραπεζικό λογαριασμό της μητέρας στην Εθνική Τράπεζα της Ελλάδος, λόγω διατροφής του υιού τους Κωνσταντίνου, ποσόν διακοσίων (200,00) Ευρώ μηνιαίως, εντός των πρώτων 10 ημερών εκάστου μηνός, η καταβολή της οποίας θα αποδεικνύεται από έγγραφο παραστατικό της πραγματοποιούμενης σχετικής τραπεζικής κατάθεσης αποκλειούμενου κάθε άλλου αποδεικτικού μέσου.</li>
    <li>ότι ο πατέρας αναλαμβάνει δια του παρόντος την υποχρέωση να καταβάλει στον ίδιο ως άνω τραπεζικό λογαριασμό της μητέρας μαζί με την ως άνω διατροφή και ποσό πενήντα 50,00 ευρώ μηνιαίως έναντι των οφειλόμενων και ανεξόφλητων μέχρι σήμερα διατροφών, όπως αυτές καθορίστηκαν στην υπ’ αριθμ. 1458/2019 απόφαση του Πρωτοδικείου Πειραιά και μέχρι την ολοσχερή εξόφλησή τους</li>
    <li>ότι οι συμβαλλόμενοι δηλώνουν την επιθυμία τους να επικυρωθεί η ως άνω ρυθμισθείσα επικοινωνία από την εκδοθησόμενη απόφαση προσωρινής διαταγής, ή απόφασης ασφαλιστικών μέτρων που ζητήθηκε κατά την συζήτηση της από 10/3/2021 και με αριθμούς κατάθεσης ………/2021 αίτησης ασφαλιστικών μέτρων ενώπιον του Εφετείου Πειραιά στις 22/4/2021 πινάκιο 39, που αφορούσε την μεταρρύθμιση της υπ’ αριθμόν 277/2018 απόφασης του Πρωτοδικείου Πειραιά και την υποβληθείσα ανταίτηση.</li>
    <li>ότι οι συμβαλλόμενοι αναλαμβάνουν την υποχρέωση η μεταξύ τους επικοινωνία για όλα τα θέματα επιμέλειας, γονικής μέριμνας, διατροφής και επικοινωνίας πατέρα-τέκνου να γίνεται όπως επιβάλλουν οι κανόνες της καλής πίστης, της ευπρέπειας και του αλληλοσεβασμού και ότι θα απέχουν από οποιαδήποτε σχετική αντίθετη με τους κανόνες αυτούς ενέργεια</li>
    <li>ότι οι συμβαλλόμενοι ορίζουν ότι όρος του παραδεκτού για κάθε ένδικη διαφορά και προ πάσης κατάθεσης οιουδήποτε δικογράφου, ενώπιον των δικαστηρίων, θα πρέπει να έχει προηγηθεί μια τουλάχιστον διά ζώσης συνάντηση των πληρεξουσίων δικηγόρων τους, κ.κ. Αιμίλιου Φακιδάρη και Θεμιστοκλή Σοφού, στο γραφείο του ενός ή του άλλου κατόπιν συνεννόησης, και μόνον με πρακτικό των ως άνω πληρεξουσίων δικηγόρων, με το οποίο υπογεγραμμένως διαπιστώνεται η αποτυχία εξεύρεσης συμβιβαστικής λύσης, θα δύνανται να καταθέσουν, παραδεκτώς, κάθε είδους δικόγραφο ενώπιον των δικαστηρίων.</li>
    <li>ότι οι συμβαλλόμενοι αναλαμβάνουν την υποχρέωση να επαναλάβουν την συμφωνούμενη δια του παρόντος άσκηση της επιμέλειας του τέκνου από την μητέρα, αλλά και την ρυθμιζόμενη δια του παρόντος ρύθμιση της επικοινωνίας του τέκνου με τον πατέρα του και της υποχρέωσης του τελευταίου για την διατροφή του, σε συμβολαιογραφικό πρακτικό συμβιβαστικής επίλυσης της μεταξύ τους διαφοράς που θα υποβληθεί προς επικύρωση ενώπιον του Εφετείου Πειραιά κατά την συζήτηση της αναφερθείσας έφεσης, με σκοπό τον τερματισμό της μεταξύ τους αντιδικίας</li>
    <li>ότι εφόσον εκπληρώνονται προσηκόντως οι παρούσες συμφωνίες οι συμβαλλόμενοι αναλαμβάνουν την υποχρέωση να παραιτηθούν από τις υποβληθείσες μηνυτήριες αναφορές που έχουν υποβάλλει κατά αλλήλων και να ενισχύσουν την υπεράσπιση του έτερου αντισυμβαλλόμενου (κατηγορούμενου) στις ασκηθείσες κι εκκρεμείς ποινικές διώξεις για παραβίαση της 277/2018 απόφασης ασφαλιστικών μέτρων του Πρωτοδικείου Πειραιά με σκοπό την έκδοση αθωωτικών αποφάσεων επ’ αυτών.</li>
   </ol>
   <p>Το παρόν διαβάστηκε και έγινε αποδεκτό από τους συμβαλλόμενους, υπογράφηκε από αυτούς σε δύο (2) αντίτυπα από τα οποία έλαβε από ένα κάθε συμβαλλόμενο μέρος.</p>
   <p>Αθήνα, 25 Απριλίου 2021</p>
   <p>Οι συμβαλλόμενοι</p>
   <p>Ο ΠΛΗΡΕΞΟΥΣΙΟΣ ΔΙΚΗΓΟΡΟΣ</p>
   <p>ΠΑΡΑΡΤΗΜΑ</p>
   <p>__________________</p>
   <p>Ημερολόγιο Επικοινωνίας του πατέρα με τα τέκνα</p>
   <p>-Από Μεγάλη Πέμπτη 29 Απριλίου, ώρα 09.30 π.μ. έως Πέμπτη του Πάσχα 6 Μαΐου 2021, ώρα 21.00 μ.μ.</p>
   <p>-Από Κυριακή 6 Ιουνίου 2021, ώρα 09.00 π.μ. έως Δευτέρα 14 Ιουνίου 2021, ώρα&nbsp; 09.30 π.μ.</p>
   <p>-Από Κυριακή 4 Ιουλίου 2021, ώρα 09.00 π.μ. έως Δευτέρα 12 Ιουλίου 2021, ώρα 09.30 πμ</p>
   <p>-Από Κυριακή 1 Αυγούστου 2021, ώρα 09.00 π.μ. έως Τετάρτη 25 Αυγούστου 2021, ώρα 20.00 μ.μ.</p>
   <p>-Από Κυριακή 5 Σεπτεμβρίου 2021, ώρα 09.00 π.μ. έως Δευτέρα 13 Σεπτεμβρίου&nbsp; 2021 ώρα 09.30 π.μ.</p>
   <p>-Από Κυριακή 3 Οκτωβρίου 2021, ώρα 09.00 π.μ. έως Δευτέρα 11 Οκτωβρίου 2021, ώρα 09.30 π.μ.</p>
   <p>-Από Κυριακή 7 Νοεμβρίου 2021, ώρα 09.00 π.μ. έως Δευτέρα 15 Νοεμβρίου 2021, ώρα 11.30 π.μ.</p>
   <p>-Από Κυριακή 26 Δεκεμβρίου 2021 έως 09.00 π.μ. έως Σάββατο 8 Ιανουάριου 2022, ώρα 20.00 μ.μ.</p>
   <p>-Από Κυριακή 6 Φεβουαρίου 2022 ώρα 09.00 π.μ. έως Δευτέρα 14 Φεβρουάριου 2021 ώρα 09.30 π.μ.</p>
   <p>-Από Κυριακή 6 Μαρτίου 2022, ώρα 09.00 π.μ. έως Δευτέρα 14 Μαρτίου 2022, ώρα 09.30 π.μ,, κο.κ.</p>
   <p style="text-align: left">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Αθήνα, 25 Απριλίου 2021<br> Οι συμβαλλόμενοι</p>
   <p>Οι ανωτέρω συμφωνίες των διαδίκων, κρίνονται ικανοποιητικές και ουσιαστικές, απηχούν δε και νόμιμα δικαιώματα των διαδίκων (ΑΚ 1520, 1485, 1486, 1493 και 1496), καθόσον σε περίπτωση ανυπάρκτου και μη αναγνωριζομένου από το νόμο δικαιώματος δεν μπορούν να διαταχθούν ασφαλιστικά μέτρα. Επίσης οι προσωρινές αυτές συμβατικές ρυθμίσεις πιθανολογείται ότι ανταποκρίνονται στις αληθείς δυνατότητες των διαδίκων γονέων,&nbsp; αλλά και στις ανάγκες και το αληθές συμφέρον του ανηλίκου τέκνου, αφού αναδεικνύουν τις άμεσα ρυθμιστέες ανάγκες, όπως του ύψους της διατροφής που διαμορφώνεται ανάλογα μετά τη ρύθμιση τη επικοινωνίας, καθώς και άλλων, που δεν συνδέονται άμεσα με τα κρινόμενα αιτήματα, αλλά εμπίπτουν στις εν γένει σχέσεις των διαδίκων μεταξύ τους και με το τέκνο, όπως του καθορισμού της βάπτισης του ανηλίκου, του ορισμού βασικών αρχών συμπεριφοράς και την εισαγωγή συμβατικής επίλυσης των διαφορών των διαδίκων μέσω των πληρεξουσίων δικηγόρων τους&nbsp; και ολοκληρώνουν το στοιχειώδη κύκλο αναγκών του ανηλίκου, όπως άλλωστε συνάγεται και από την κρινόμενη αίτηση και συμβάλλουν στη λυσιτελή και αντικειμενικά ωφέλιμη τοποθέτηση των διαδίκων επ΄αυτών με αποτέλεσμα, μεταξύ άλλων και με βάση τα προκύπτοντα αιτήματα, τη δυνατότητα προσωρινής διαμόρφωσης των αναγκαίων συνθηκών επικοινωνίας και του ύψους της διατροφής του ανηλίκου, για το χρονικό διάστημα μέχρι να κριθούν οριστικά τα ασφαλιστέα δικαιώματα με παράλληλη διατήρηση του σταθερού περιβάλλοντός ζωής του ανηλίκου.</p>
   <p>Μετά από αυτά, πρέπει να γίνει εν μέρει δεκτή η αίτηση, να μεταρρυθμιστεί η υπ΄αριθ. 277/2018 απόφαση του Μονομελούς Πρωτοδικείου Πειραιά (διαδικασίας Ασφαλιστικών μέτρων) και να διαταχθούν προσωρινά τα κρινόμενα ως πρόσφορα μέτρα α)επικοινωνίας του καθ΄ου με το ανήλικο αβάπτιστο τέκνο των διαδίκων και β) της επιδίκασης μηνιαίας διατροφής για τον ανήλικο, ύψους 200 € μηνιαίως, εφόσον πραγματοποιείται η επικοινωνία κατά τα ανωτέρω, προκαταβλητέας εντός των πρώτων 10 ημερών εκάστου μηνός,&nbsp; η δε δικαστική δαπάνη να συμψηφιστεί μεταξύ των διαδίκων λόγω της συζυγικής τους σχέσης (179 ΚΠολΔ), κατά τα ειδικότερα οριζόμενα στο διατακτικό.</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p>Δικάζει αντιμωλία των διαδίκων.</p>
   <p>Δέχεται εν μέρει την αίτηση.</p>
   <p>Μεταρρυθμίζει την υπ΄αριθ. 277/2018 απόφαση του Μονομελούς Πρωτοδικείου Πειραιώς (Διαδικασίας Ασφαλιστικών Μέτρων).</p>
   <p>Ρυθμίζει προσωρινά και μέχρι την&nbsp; οριστική απόφαση επί&nbsp; της από 17.7.2019 έφεσης του καθ΄ου κατά της υπ΄αριθ. 1548/2019 απόφασης του Μονομελούς Πρωτοδικείου Πειραιά, (Διαδικασίας Οικογενειακών Διαφορών), η οποία συζητείται&nbsp; στις 22.5.2021 το δικαίωμα επικοινωνίας του καθ΄ου με το ανήλικο τέκνο των διαδίκων ως εξής :</p>
   <p>-Από Μεγάλη Πέμπτη 29 Απριλίου, ως 09.30 π.μ. έως Πέμπτη του Πάσχα 6 Μαΐου 2021, ώρα 21.00 μ.μ</p>
   <p>-Από Κυριακή 6 Ιουνίου 2021, ώρα 09.00 πμ έως Δευτέρα 14 Ιουνίου2021, ώρα 09.30 πμ</p>
   <p>-Από Κυριακή 4 Ιουλίου 2021, ώρα 09.00 πμ έως Δευτερα 12 Ιουλίου 2021, ώρα 09.30 πμ</p>
   <p>-Από Κυριακή 1 Αυγούστου 2021, ώρα 09.00 πμ έως Τετάρτη 25 Αυγούστου 2021, ώρα 20.00 μμ</p>
   <p>-Από Κυριακή 5 Σεπτεμβρίου 2021, ώρα 09.00 πμ έως Δευτέρα 13 Σεπτεμβρίου 2021, ώρα 09.30 πμ</p>
   <p>-Από Κυριακή 3 Οκτωβρίου 2021, ώρα 09.00 πμ έως Δευτέρα 11 Οκτωβρίου 2021, ώρα 09.30 πμ</p>
   <p>-Από Κυριακή 7 Νοεμβρίου 2021, ώρα 09.00 πμ έως Δευτέρα 15 Νοεμβρίου 2021, ώρα 11.30 πμ</p>
   <p>-Από Κυριακή 26 Δεκεμβρίου 2021 έως 09.00 πμ έως Σάββατο 8 Ιανουαρίου 2022, ώρα 20.00 μμ</p>
   <p>-Από Κυριακή 6 Φεβρουαρίου 2022 ώρα 09.00 πμ έως Δευτέρα 14 Φεβρουαρίου&nbsp; 2022, ώρα 09.30 πμ</p>
   <p>-Από&nbsp; Κυριακή 6 Μαρτίου 2022, ώρα 09.00 πμ έως Δευτέρα 14 Μαρτίου 2022,&nbsp; ώρα 09.30 πμ,&nbsp; κ.ο.κ.</p>
   <p>Η επικοινωνία θα πραγματοποιείται ως εξής: με παράδοση του τέκνου από την μητέρα στον πατέρα στο λιμάνι Πειραιά την πρώτη Κυριακή εκάστου ημερολογιακού μήνα και ώρα 09.00 π.μ. και την επιστροφή και παράδοση του τέκνου από τον πατέρα στη μητέρα στο λιμάνι του Ηρακλείου ή των Χανίων τη Δευτέρα της μεθεπόμενης εβδομάδας (δηλαδή μετά από 8 ημέρες) και ώρα 09.30 π.μ. Σε περίπτωση αποδεδειγμένης εγγράφου αδυναμίας της μητέρας ή άλλου διαθέσιμου προσώπου της εμπιστοσύνης της να παραλάβουν το παιδί από το λιμάνι ο πατέρας θα πρέπει να επιστρέφει το παιδί στην πόλη του Ρεθύμνου μέχρι τις 11.00-11.30π.μ. και να το παραδίδει σε πρόσωπο που θα του υποδεικνύει η μητέρα. Κατά τους μήνες λειτουργίας των σχολείων κι εφόσον η μητέρα έχει ενημερώσει εγκαίρως και εγγράφως (ακόμα και με μήνυμα ηλεκτρονικού ταχυδρομείου) τον πατέρα η παράδοση του τέκνου στη μητέρα θα γίνεται στο λιμάνι του Πειραιά την Κυριακή (δηλαδή μετά από 7 ημέρες) και ώρα 18.30 (ή το αργότερο σαράντα λεπτά της ώρας πριν από την προγραμματισμένη απογευματινή αναχώρηση των καραβιών). Οι διανυκτερεύσεις αυτές του τέκνου μαζί με τον πατέρα του κατά τις προεκτεθείσες ημέρες και ώρες δεν θα πραγματοποιούνται στους μήνες των διακοπών, στους οποίους το τέκνο θα πραγματοποιεί κοινές διακοπές με τον πατέρα του όπως ρυθμίζεται στην επόμενη παράγραφο. Στις απαιτούμενες αυτές μετακινήσεις του τέκνου (Κρήτη-Πειραιάς) θα συνοδεύεται αποκλειστικά από έναν εκ των γονέων του ή από πρόσωπο της κοινής αποδοχής τους. Οι μετακινήσεις αυτές του τέκνου και των προσώπων που θα το συνοδεύουν για την εξυπηρέτηση της ρυθμιζόμενης ως άνω επικοινωνίας από την Κρήτη προς τον Πειραιά και αντιστρόφως θα γίνονται με επιμέλεια και δαπάνες του πατέρα, ο οποίος έχει την ευθύνη έκδοσης των μετ’ επιστροφής εισιτηρίων για το τέκνο και τους συνοδούς του στα αναγκαία αυτά ταξίδια τους από το λιμάνι Ηρακλείου/Χανίων προς τον Πειραιά και αντιστρόφως, με δαπάνες κι επιμέλειά του. Στα πλαίσια αυτά ο πατέρας αναλαμβάνει την υποχρέωση είτε να εκδίδει και αποστέλλει εγκαίρως στην μητέρα τα μετ’ επιστροφής εισιτήρια του τέκνου αλλά και του προσώπου που θα το συνοδεύει από το Ηράκλειο/Χανιά στον Πειραιά στο όνομά τους είτε να προκαταβάλλει στον κατωτέρω τραπεζικό λογαριασμό της μητέρας το αντίτιμο των εισιτηρίων αυτών, σε διαφορετική περίπτωση η μητέρα απαλλάσσεται από την υποχρέωση πραγματοποίησης της σχετικής μετακίνησης του τέκνου από την κατοικία τους στο Ρέθυμνο και παράδοσής του στον πατέρα του στον Πειραιά.</p>
   <p>με την πραγματοποίηση κοινών του διακοπών με το ανήλικο τέκνο ως εξής:</p>
   <p>– από 1 Αυγούστου 2021 ώρα 10.00 π.μ. έως 25 Αυγούστου 2021 ώρα 20.00 μ.μ. για τις κοινές καλοκαιρινές διακοπές τους</p>
   <p>– από 26/12 έως 8/1 για τις κοινές διακοπές Χριστουγέννων</p>
   <p>-από Μεγάλη Πέμπτη έως την Πέμπτη του Πάσχα για τις κοινές διακοπές του Πάσχα</p>
   <p>Για την πραγματοποίηση των διακοπών αυτών η&nbsp; παραλαβή&nbsp; του τέκνου από το λιμάνι του Ηρακλείου ή των Χανίων, η μετακίνησή του από εκεί και η επιστροφή και παράδοσή του στην μητέρα στο λιμάνι του Ηρακλείου ή των Χανίων μετά το πέρας των διακοπών, θα γίνεται από τον πατέρα …………. και με δικές του δαπάνες (εισιτήρια τέκνου και συνοδού).</p>
   <p>Υποχρεώνει τον καθ΄ου η αίτηση να προκαταβάλλει εντός του πρώτου δεκαημέρου εκάστου μηνός, το ποσό των διακοσίων (200 €) μηνιαίως, για προσωρινή διατροφή του ανηλίκου άρρενος αβαπτίστου τέκνου των διαδίκων, από το Μάιο 2021 και τα παραπάνω μέχρι την οριστική απόφαση επί της από 17.7.2019 έφεσης του καθ΄ου ενώπιον του Δικαστηρίου αυτού. Το ανωτέρω ποσό θα κατατίθεται στον αναφερόμενο στο σκεπτικό τραπεζικό λογαριασμό της μητέρας. Εφόσον η επικοινωνία&nbsp; δεν πραγματοποιείται αποδεδειγμένα τότε η μηνιαία διατροφή του ανηλίκου, θα επαναδιαμορφώνεται στο ποσό των 350 ευρώ για το μήνα κατά τον οποίο δεν πραγματοποιήθηκε οφειλόμενη μέχρι την ημέρα καταβολής τους επόμενου μήνα. Πραγματοποίηση θεωρείται ότι επήλθε, εφόσον ο ανήλικος παρέμεινε αποδεδειγμένα με τον πατέρα του για τέσσερα (4) εικοσιτετράωρα.</p>
   <p>Συμψηφίζει μεταξύ των διαδίκων τη δικαστική δαπάνη.</p>
   <p>Κρίθηκε, αποφασίσθηκε και δημοσιεύθηκε στον Πειραιά σε έκτακτη, δημόσια στο ακροατήριό του συνεδρίαση,&nbsp; στις <strong>28 Απριλίου 2021</strong>, χωρίς την παρουσία των διαδίκων και των πληρεξουσίων τους δικηγόρων.</p>
   <p><strong>Η &nbsp;&nbsp;&nbsp;ΔΙΚΑΣΤΗΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </strong><strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</strong><strong>&nbsp;&nbsp;Η ΓΡΑΜΜΑΤΕΑΣ</strong></p>
  </div><!-- .entry-content -->
 </article>
</div></div></div></body></html>