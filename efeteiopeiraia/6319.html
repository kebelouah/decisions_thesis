<html><body><h1>Αριθμός απόφασης 662/2020</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=6319<br/><div class="content"><div class="content-inner">
 <article id="post-6319" class="entry entry-single post-6319 post type-post status-publish format-standard hentry category-24 category-18">
  <h1 class="entry-title entry--item h2">Αριθμός απόφασης 662/2020</h1>
  <div class="entry-content entry--item">
   <div class="printomatic pom-small-black " id="id4497" data-print_target="article"></div>
   <p><strong>&nbsp;</strong></p>
   <p style="text-align: center"><strong>Αριθμός&nbsp; &nbsp;662/2020</strong></p>
   <p style="text-align: center"><strong>ΤΟ ΜΟΝΟΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p>Αποτελούμενο από τη Δικαστή Χρυσή Φυντριλάκη, Εφέτη, η οποία ορίσθηκε από τον Πρόεδρο του Τριμελούς Συμβουλίου Διευθύνσεως του Εφετείου Πειραιώς, και από τη Γραμματέα&nbsp; Ε.Τ..</p>
   <p style="text-align: center"><strong>ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center"><strong>ΚΑΙ ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <p>Η κρινόμενη&nbsp; με ειδικό&nbsp; αριθμό καταθ. στη γραμματεία του Δικαστηρίου τούτου&nbsp; ……./2018 έφεση κατά της υπ΄αριθμόν&nbsp; 4718/2015 αποφάσεως του Μονομελούς Πρωτοδικείου&nbsp; Πειραιά&nbsp;&nbsp;&nbsp; που εκδόθηκε&nbsp; κατά την ειδική διαδικασία των διαφορών του άρθρου 681Β ΚΠολΔ,&nbsp; αντιμωλία των διαδίκων, έχει ασκηθεί νομότυπα και εμπρόθεσμα, καθώς η εκκαλουμένη απόφαση&nbsp; δημοσιεύτηκε&nbsp; στις&nbsp; 29-12-2015, επιδόθηκε στον εκκαλούντα&nbsp; στις 26-2-2016 (επισημείωση δικαστικής επιμελήτριας ……….. επί του σώματος της εκκαλουμένης)&nbsp; και&nbsp; η έφεση κατατέθηκε στη γραμματεία του&nbsp; Μονομελούς Πρωτοδικείου Πειραιά&nbsp;&nbsp; στις 21-3-2016&nbsp; (άρθρα 495,511,513,516 παρ 1, 517 εδαφ α, 518 παρ 2&nbsp; και 147 ΚΠολΔ). Συνεπώς, πρέπει να γίνει τυπικά δεκτή και να ερευνηθεί περαιτέρω ως προς το παραδεκτό και βάσιμο των λόγων αυτής κατά την αυτή διαδικασία&nbsp; μη απαιτουμένου παραβόλου άσκησης έφεσης&nbsp; λόγω της φύσεως της&nbsp; ως οικογενειακής διαφοράς (άρθρο 495 παρ 3 σε συνδυασμό με άρθρο 592 παρ 3 ΚΠολΔ, όπως ισχύουν μετά την τροποποίηση αυτών με το ν. 4335/2015).</p>
   <p>Η εκκαλουμένη εξεδόθη&nbsp; αφού συνεκδικάστηκαν η&nbsp; με ειδικό αριθμό καταθ. ../2014 και η με ειδικό αριθμό καταθ. …/2015 αγωγές&nbsp; με την πρώτη εκ των οποίων η ενάγουσα&nbsp; ιστορούσε ότι η έγγαμη σχέση της με τον εναγόμενο από την οποία απέκτησε δυο θυγατέρες, διεκόπη λόγω της βίαιης και&nbsp;&nbsp; βάναυσης συμπεριφοράς του τελευταίου και ζήτησε να ανατεθεί σ΄αυτήν η επιμέλεια των ανήλικων θυγατέρων τους, να παραχωρηθεί αποκλειστικά&nbsp; σ΄αυτήν και τα ανήλικα τέκνα η οικογενειακή στέγη&nbsp;&nbsp; και να αναγνωρισθεί&nbsp; ότι ο εναγόμενος υποχρεούται&nbsp; να καταβάλει σ΄αυτήν μηνιαίως&nbsp;&nbsp; ως συνεισφορά&nbsp; για την&nbsp; διατροφή των ανηλίκων&nbsp;&nbsp;&nbsp; το ποσό των 345 ευρώ για την επτάχρονη Ευφροσύνη και το ποσό των 332 ευρώ για την πεντάχρονη Έλενα και συνολικά το ποσό των 677 ευρώ,&nbsp; εντός του πρώτου τριημέρου κάθε μήνα, με το νόμιμο τόκο από της καθυστερήσεως καταβολής κάθε μηνιαίας παροχής&nbsp; και για&nbsp; χρονικό διάστημα&nbsp; τριών&nbsp; ετών αρχομένου από της επιδόσεως της αγωγής .</p>
   <p>Με την δεύτερη εκ των ανωτέρω αγωγών ο ενάγων ισχυρίστηκε ότι η έγγαμη σχέση του με την εναγομένη διεκόπη λόγω της&nbsp; προσβλητικής&nbsp; συμπεριφοράς της εναγομένης και&nbsp; ζήτησε ν΄ανατεθεί σ΄αυτόν η επιμέλεια των&nbsp; δυο ανηλίκων θυγατέρων του&nbsp; και να υποχρεωθεί η εναγομένη να καταβάλει σ΄αυτόν την πρώτη ημέρα κάθε μήνα&nbsp; ως συνεισφορά&nbsp; για την&nbsp; διατροφή&nbsp; αμφοτέρων των ανηλίκων&nbsp; το συνολικό ποσό των 300 ευρώ με το νόμιμο τόκο από της καθυστερήσεως καταβολής κάθε&nbsp; μηνιαίας παροχής και για χρονικό διάστημα τριών ετών αρχομένου από της επιδόσεως της αγωγής, επικουρικά δε, ζήτησε να ρυθμιστεί το δικαίωμα του για&nbsp; επικοινωνία με τα ανήλικα τέκνα του κατά τον αναφερόμενο στην αγωγή τρόπο.</p>
   <p>Επί των ανωτέρω νομίμων&nbsp; αγωγών&nbsp; (άρθρα&nbsp; 1393,1389, 1390, &nbsp;1485,1486,1487, 1489 παρ 2, 1493, 1496, 1497, 1498, 1510, 1511, 1513, 1514, 1516 παρ 2, 1518 παρ 1, 1520, 340, 345 και 346 ΑΚ) εξεδόθη η με αριθμό 4718/2015 απόφαση του Μονομελούς Πρωτοδικείου Πειραιά με την οποία έγινε εν μέρει δεκτή η πρώτη αγωγή και&nbsp; ανατέθηκε στην ενάγουσα η επιμέλεια των ανηλίκων τέκνων των διαδίκων, περαιτέρω δε,&nbsp; αναγνωρίστηκε η υποχρέωση του εναγόμενου να καταβάλει στην ενάγουσα&nbsp; εντός του πρώτου τριημέρου κάθε μήνα για διατροφή καθενός εκ των τέκνων&nbsp; το ποσό των 250 ευρώ&nbsp; με το νόμιμο τόκο από της επιδόσεως της αγωγής μέχρις εξοφλήσεως και επιπρόσθετα, παραχωρήθηκε&nbsp; στην ενάγουσα η οικογενειακή στέγη, ενώ απορρίφθηκε η δεύτερη εκ των ανωτέρω αγωγών ως προς το&nbsp; αίτημα αυτής&nbsp; περί ανάθεσης&nbsp; στον ενάγοντα&nbsp; της επιμέλειας των ανηλίκων &nbsp;και έγινε δεκτή ως προς το επικουρικό αίτημα αυτής περί επικοινωνίας με τα ανήλικα τέκνα του. Ήδη, κατά της αποφάσεως αυτής βάλλει ο εναγόμενος – ενάγων&nbsp;&nbsp;&nbsp;&nbsp; παραπονούμενος&nbsp;&nbsp;&nbsp; για εσφαλμένη εφαρμογή και ερμηνεία του νόμου και πλημμελή εκτίμηση των αποδείξεων&nbsp; και ζητεί&nbsp;&nbsp; την εξαφάνιση&nbsp; της εκκαλουμένης&nbsp; και την απόρριψη της αγωγής της αντιδίκου του μόνο&nbsp; ως προς τα ποσά της διατροφής που επιδικάστηκαν σε βάρος του&nbsp; καθώς στο ακροατήριο του Δικαστηρίου και προ της ενάρξεως της συζητήσεως της εφέσεως παραιτήθηκε του λόγου της εφέσεως που αφορά στην επιμέλεια&nbsp; των ανηλίκων τέκνων τους.</p>
   <p>Από τις διατάξεις των άρθρων 1485,1486,1489 και 1493 ΑΚ προκύπτει ότι οι γονείς, είτε υπάρχει μεταξύ τους γάμος και συμβιώνουν, είτε έχει διακοπεί η συμβίωση, είτε έχει εκδοθεί διαζύγιο, έχουν κοινή και ανάλογη με τις δυνάμεις τους υποχρέωση να διατρέφουν το ανήλικο τέκνο τους, ακόμη και εάν αυτό έχει περιουσία, της οποίας, όμως, τα εισοδήματα ή το προϊόν της εργασίας του ή άλλα τυχόν εισοδήματά του δεν αρκούν για τη διατροφή του. Το μέτρο της διατροφής προσδιορίζεται με βάση τις ανάγκες του ανηλίκου δικαιούχου όπως αυτές προκύπτουν από τις συνθήκες ζωής του, η δε δικαιούμενη (ανάλογη) διατροφή του περιλαμβάνει όλα τα αναγκαία για τη συντήρηση, ανατροφή και εν γένει εκπαίδευσή του έξοδα. Ως συνθήκες ζωής νοούνται οι συγκεκριμένοι όροι διαβίωσης, που ποικίλουν ανάλογα με την ηλικία, τον τόπο κατοικίας, την ανάγκη επιτήρησης, εκπαίδευσης και την κατάσταση υγείας του δικαιούχου, σε συνδυασμό με την περιουσιακή κατάσταση του υπόχρεου (ΑΠ 541/2015, 680/2010). Για να καθοριστεί το ποσό της δικαιούμενης διατροφής αξιολογούνται κατ’ αρχήν τα εισοδήματα των γονέων από οποιαδήποτε πηγή και στη συνέχεια προσδιορίζονται οι ανάγκες του τέκνου, καθοριστικό δε, στοιχείο είναι οι συνθήκες της ζωής του, δηλαδή οι όροι διαβίωσής του, χωρίς, όμως, να ικανοποιούνται οι παράλογες ή απλώς υπερβολικές αξιώσεις (ΑΠ 174/2015,120/2013). Η υποχρέωση διατροφής είναι κατά κανόνα χρηματική υποχρέωση, χωρίς όμως να αποκλείεται η εκπλήρωσή της και σε είδος. Παροχές σε είδος που συνυπολογίζονται στην υποχρέωσή του γονέα για διατροφή του τέκνου, είναι, μεταξύ άλλων, η συνεισφορά της οικοκυράς, η παροχή οικίας, καθώς και η παροχή προσωπικών υπηρεσιών για την ανατροφή, περιποίηση, φροντίδα και επιμέλεια του τέκνου. Έτσι ο γονέας, που συζεί με το ανήλικο τέκνο, μπορεί, κατά τον υπολογισμό του οφειλόμενου από αυτόν ποσού διατροφής του, να συνυπολογίσει ο,τιδήποτε συνδέεται με την εξαιτίας της συνοίκησης πραγματική διάθεση χρημάτων για τις ανάγκες του τέκνου, όπως ενοίκιο, κατανάλωση ρεύματος, ύδατος, θέρμανσης κ.λ.π, καθώς και άλλες προσωπικές υπηρεσίες που απορρέουν από αυτή (ΑΠ Αριθμός 1612/2017).</p>
   <p>Από τις καταθέσεις των μαρτύρων που εξετάστηκαν στο ακροατήριο του&nbsp; πρωτοβάθμιου&nbsp; Δικαστηρίου&nbsp; και περιέχονται στα ταυτάριθμα με την εκκαλουμένη πρακτικά δημόσιας συνεδριάσεως και όλα ανεξαιρέτως τα έγγραφα&nbsp; που&nbsp; προσκομίζουν&nbsp; νομοτύπως και επικαλούνται οι διάδικοι,&nbsp; είτε ως αυτοτελή αποδεικτικά μέσα,&nbsp; είτε για την συναγωγή δικαστικών τεκμηρίων, αποδεικνύονται τα ακόλουθα πραγματικά περιστατικά: Οι διάδικοι τέλεσαν&nbsp; νόμιμο θρησκευτικό γάμο κατά του κανόνες της Ανατολικής Ορθόδοξης Εκκλησίας&nbsp; στις 9-9-2006, στη Νίκαια Αττικής και εγκαταστάθηκαν στον Κορυδαλλό Αττικής επί της οδού …………&nbsp; Εκ του γάμου τους&nbsp; απέκτησαν δυο θυγατέρες, την ………, η οποία γεννήθηκε στις 12-8-2007&nbsp; (επτά ετών&nbsp; κατά το χρόνο άσκησης της κρινόμενης αγωγής) και την …. , η οποία γεννήθηκε στις 25-5-2009 (πέντε ετών&nbsp; κατά τον χρόνο άσκησης των ένδικων αγωγών).&nbsp; Η έγγαμη σχέση διασπάσθηκε στις&nbsp; 19-12-2013 λόγω&nbsp; των διαπληκτισμών και των συνεχών συγκρούσεων των διαδίκων συζύγων. Έκτοτε οι διάδικοι διέμεναν χωριστά δίχως διάθεση επανασύνδεσης και αποκατάστασης των σχέσεών τους&nbsp; μέχρις&nbsp;&nbsp; λύσεως του γάμου&nbsp; τους&nbsp; με την υπ΄αριθμόν&nbsp; 147/2018 αμετάκλητη&nbsp; απόφαση του Μονομελούς Πρωτοδικείου Πειραιά (διαδικασία εκούσιας δικαιοδοσίας). Η επιμέλεια των ανηλίκων τέκνων τους έχει ανατεθεί με την εκκαλουμένη απόφαση&nbsp; στην εφεσίβλητη μητέρα τους ως περισσότερο κατάλληλη και ικανή για την ψυχοσωματική ανάπτυξη των ανηλίκων, τα προσόντα της οποίας δεν αμφισβητεί ο εκκαλών αποδεχόμενος&nbsp; την ανάθεση αυτή. Περαιτέρω, αποδεικνύεται ότι&nbsp; από τον Ιούλιο του έτους 2013 η εφεσίβλητη, η οποία είναι κατ΄επάγγελμα αισθητικός,&nbsp; απασχολούνταν ως ιδιωτική υπάλληλος στην εταιρία «………..» λαμβάνοντας μηνιαίως το ποσό των 684,41 ευρώ . Καταγγέλθηκε&nbsp; δε, η σύμβαση εργασίας της μέσα Δεκεμβρίου 2013 και από τα τέλη του Ιανουαρίου 2014 έπαυσε να παρέχει τις υπηρεσίες της στην ανωτέρω εργοδότρια εταιρία. Επίσης, η εφεσίβλητη είχε&nbsp; εφοδιασθεί προ της διακοπής της έγγαμης σχέσης&nbsp; με εξοπλισμό περιποίησης προσώπου και σώματος και&nbsp; ανάλογα&nbsp;&nbsp; προϊόντα και&nbsp;&nbsp; παρέχει&nbsp;&nbsp; υπηρεσίες&nbsp; αισθητικού&nbsp; στην οικία της&nbsp; (βλ τιμολόγια της «…….», ενώ από 19-5-2016 μετέχει κατά ποσοστό 49%&nbsp; στην ομόρρυθμη εταιρία με την επωνυμία «………..»,&nbsp; με αντικείμενο&nbsp; υπηρεσίες καλλωπισμού καθώς και το&nbsp; λιανικό εμπόριο καλλυντικών και ειδών καλλωπισμού, αλλά και υπηρεσίες&nbsp; σωματικής ευεξίας.&nbsp; Εκ των ανωτέρω δραστηριοτήτων της&nbsp; εκτιμάται ότι&nbsp; κερδίζει&nbsp;&nbsp; κατά μέσο όρο μηνιαίως λαμβανομένης υπόψη της οικονομικής κρίσης και των συνεπειών αυτής στο επάγγελμα της εφεσίβλητης, το ποσό των 200 ευρώ.&nbsp; Επιπρόσθετα,&nbsp; είναι συνιδιοκτήτρια κατά 50% εξ αδιαιρέτου μιας παλαιάς οικίας&nbsp; εμβαδού 40 τμ πλέον των βοηθητικών χώρων 29 τμ&nbsp; που βρίσκεται&nbsp; στην … Αττικής, β) μιας μη ηλεκτροδοτούμενης οικίας&nbsp; επιφανείας&nbsp; 30,75 τμ που βρίσκεται στο … Αττικής&nbsp; και γ) δυο αγρών&nbsp; που βρίσκονται στο … Αττικής και στις θέσεις&nbsp; «…»&nbsp; και «…..», εκτάσεως 3 στρεμμάτων και 14,5 στρεμμάτων, αντίστοιχα. Τα ακίνητα αυτά ουδέν εισόδημα αποφέρουν στην εφεσίβλητη ενώ η ρευστοποίηση αυτών λόγω της οικονομικής κρίσης θα&nbsp; ήταν ιδιαίτερα ασύμφορη γι ΄αυτήν η οποία σε άλλες χρονικές περιόδους&nbsp; θα μπορούσε να πετύχει πολλαπλάσιο τίμημα από την πώληση τους.</p>
   <p>Από την πλευρά&nbsp; &nbsp;&nbsp;ο εκκαλών διατηρούσε με τον αδελφό του, ……,&nbsp;&nbsp; επιχείρηση εμπορίας και τοποθέτησης υαλοπινάκων&nbsp; έχοντας συστήσει ομόρρυθμη εταιρία με την επωνυμία «……..», η οποία λύθηκε με το με ημερομηνία 10-2-2014 ιδιωτικό συμφωνητικό&nbsp; που καταχωρίστηκε στο ΓΕΜΗ με αριθμό ……., δηλαδή κατά το χρόνο ασκήσεως της ένδικης αγωγής&nbsp; (21-5-2014) η επιχείρηση αυτή είχε διακόψει κάθε δραστηριότητα της. Έκτοτε ο εκκαλών απασχολήθηκε ως οδηγός στην εταιρία εμπορίου νωπών και κατεψυγμένων ψαριών – οστρακοειδών «……….» λαμβάνοντας μηνιαίως μικτές αποδοχές ύψους&nbsp; 644,69 ευρώ και καθαρές&nbsp; 522,52 ευρώ μέχρι την 22-3-2018 που η ανωτέρω εταιρία κατήγγειλε&nbsp; την μεταξύ τους σύμβαση. Επίσης εκμισθώνει ένα κατάστημα, ιδιοκτησίας του,&nbsp; επιφανείας 145 τμ επι της οδού ………..,&nbsp; αντί μισθώματος 500 ευρώ, το οποίο έπαυσε να καταβάλει ο μισθωτής από τον Ιανουάριο του έτους 2016 με συνέπεια να εκδοθεί σε βάρος του τελευταίου η με αριθμό …./2016 διαταγή απόδοσης του μισθίου και πληρωμής των οφειλομένων μισθωμάτων ανερχόμενων στο ποσό των 5000 ευρώ&nbsp; πλέον τόκων και εξόδων, τα οποία δεν&nbsp; έχουν καταβληθεί&nbsp; στον εκκαλούντα. Στη συνέχεια, με το με ημερομηνία 13-2-2017 ιδιωτικό συμφωνητικό μίσθωσης ο εκκαλών εξεμίσθωσε σε έτερο πρόσωπο και συγκεκριμένα στην .. …. το ανωτέρω ακίνητο για να το χρησιμοποιήσει&nbsp; για την πώληση ειδών γάμου και βάπτισης και για ανθοδιακοσμήσεις αντί μισθώματος&nbsp; 400 ευρώ. Επίσης είναι ιδιοκτήτης του καταστήματος επιφανείας 145 τμ στο οποίο στέγαζε την προαναφερόμενη επιχείρηση που διατηρούσε με τον αδελφό του, μιας οικίας επιφανείας 30 τμ&nbsp; επι της οδού … αριθμός …. στον Κορυδαλλό Αττικής, η οποία λόγω της παλαιότητας αυτής δεν είναι εκμεταλλεύσιμη, καθώς και μιας οικίας επιφανείας 110 τμ επι της οδού … αριθμό … στον Κορυδαλλό η οποία αποτελούσε την οικογενειακή τους&nbsp; οικία, και&nbsp; παραχωρήθηκε στην εφεσίβλητη και τα ανήλικα τέκνα τους με την εκκαλουμένη. Τέλος, είναι συνιδιοκτήτης κατά 50%&nbsp; ενός&nbsp; ΙΧΦ αυτοκινήτου εργοστασίου κατασκευής&nbsp; NISSAN, 2500 cc, έτους κυκλοφορίας 1999, το οποίο ανήκε στην επιχείρηση που διατηρούσε με τον αδελφό του και μετά την διακοπή της λειτουργίας της στον ίδιο κατά 50%&nbsp; και ενός ΙΧΕ αυτοκινήτου εργοστασίου κατασκευής TOYOTA AYGO, 1000 cc,&nbsp; έτους κυκλοφορίας&nbsp; 2007.</p>
   <p>Επιβαρύνεται με την καταβολή ενοικίου ύψους 250 ευρώ για οικία επιφανείας 72 τμ που μισθώνει στον πρώτο όροφο οικοδομής&nbsp; κειμένης επί της οδού ……….. στον Κορυδαλλό Αττικής, καθώς επίσης και με την καταβολή ΕΝΦΙΑ για τα ακίνητα του μεταξύ των οποίων και κείνο που παραχωρήθηκε στην εφεσίβλητη και τα ανήλικα τέκνα τους, αλλά και με την αποπληρωμή των ασφαλιστικών ταμείων αυτού λόγω της προηγούμενης επαγγελματικής του δραστηριότητας της εμπορίας και τοποθέτησης υαλοπινάκων&nbsp;&nbsp; ανερχόμενα συνολικά στο ποσό των 100 ευρώ μηνιαίως, ενώ η εφεσίβλητη επιβαρύνεται με την καταβολή ΕΝΦΙΑ&nbsp;&nbsp; για τα ακίνητα που διαθέτει, όχι όμως και με καταβολή ενοικίου λόγω&nbsp; της παραχωρηθείσας σ΄αυτήν οικογενειακής στέγης από μέρους του εκκαλούντος. Βάσει των ανωτέρω οικονομικών δυνατοτήτων των διαδίκων γονέων οι μηνιαίες&nbsp; διατροφικές ανάγκες των ανηλίκων τέκνων τα οποία στερούνται εισοδημάτων και βρίσκονται σε αδυναμία να εργαστούν, ανέρχονται για την επτάχρονη ….. η οποία παρακολουθεί μαθήματα Αγγλικής γλώσσας&nbsp; στο ποσό των 480 ευρώ και για την πεντάχρονη ….. στο ποσό των 430 ευρώ. Στα&nbsp; ποσά αυτά περιλαμβάνονται οι δαπάνες σίτισης,&nbsp; ένδυσης, υπόδησης, γραφικής ύλης, ιατροφαρμακευτικής περίθαλψης, συμμετοχής στην κατανάλωση ρεύματος, νερού και τηλεφώνου, ενώ δεν περιλαμβάνεται δαπάνη ενοικίου, καθώς δεν υφίσταται σχετική επιβάρυνση αφού παραχωρήθηκε σ΄αυτές η οικογενειακή στέγη η οποία ανήκει κατά κυριότητα στον εκκαλούντα πατέρα τους και αποτελεί από μέρους του παροχή σε είδος&nbsp; προς τις ανήλικες, η οποία&nbsp; αποτιμάται στο ποσό των 50 ευρώ για κάθε μία εξ αυτών και συνολικά στο ποσό των 100 ευρώ.&nbsp; Από την πλευρά της η εφεσίβλητη μητέρα τους παρέχει προσωπική&nbsp; εργασία καθώς φροντίζει&nbsp; και περιποιείται τις ανήλικες ασχολούμενη συνεχώς&nbsp; μαζί τους&nbsp; αφού η&nbsp; ηλικία τους&nbsp; επιτάσσει&nbsp; συνεχή&nbsp; επίβλεψη, προστασία&nbsp; και ενασχόληση μαζί τους.&nbsp;&nbsp; Οι υπηρεσίες αυτές&nbsp; αποτιμώνται στο ποσό των 50 ευρώ για κάθε&nbsp; ανήλικη και συνολικά στο ποσό των 100 ευρώ. Συνακόλουθα,&nbsp; ο εκκαλών υποχρεούται να καταβάλει για διατροφή της ανήλικης .. το ποσό των 250 ευρώ και για διατροφή της ανήλικης …. το ποσό των 220 ευρώ&nbsp; ενώ κατά τα λοιπά&nbsp; συμμετέχει&nbsp; η εφεσίβλητη τόσο&nbsp; με τα ατομικά εισοδήματα της όσο και με την παροχή προσωπικής εργασίας. Επομένως, το πρωτοβάθμιο Δικαστήριο που με την εκκαλουμένη απόφαση επιδίκασε το ποσό&nbsp; των&nbsp; 250 ευρώ για κάθε ανήλικη εσφαλμένα εκτίμησε τις αποδείξεις κατά τον βάσιμο περί αυτού λόγο εφέσεως, η οποία συνακόλουθα πρέπει&nbsp; να γίνει δεκτή ως βάσιμη και κατ΄ουσίαν. Περαιτέρω, πρέπει&nbsp; να εξαφανιστεί η εκκαλουμένη, ως προς την διάταξη αυτής περί διατροφής των ανηλίκων τέκνων των διαδίκων, …. και …., &nbsp;να κρατηθεί η υπόθεση από το Δικαστήριο αυτό, να δικαστεί η&nbsp; με ειδικό αριθμό καταθ. ….. /2014 αγωγή και ν΄αναγνωριστεί ότι ο εκκαλών υποχρεούται να καταβάλει εντός των πρώτων τριών ημερών κάθε μήνα&nbsp; το ποσό των 250 ευρώ για την ανήλικη …. και το ποσό των 220 ευρώ για την ανήλικη …. με το νόμιμο τόκο από της καθυστερήσεως καταβολής κάθε μηνιαίας παροχής&nbsp;&nbsp; και για χρονικό διάστημα τριών ετών αρχομένου από της επιδόσεως της αγωγής. Τα δικαστικά έξοδα αμφοτέρων των βαθμών δικαιοδοσίας πρέπει να συμψηφιστούν μεταξύ των διαδίκων λόγω της συγγενικής&nbsp; σχέσης αυτών (πατέρας – τέκνα)&nbsp; κατ΄&nbsp; αρθρο 179 ΚΠολΔ.</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p>ΔΙΚΑΖΕΙ&nbsp; αντιμωλία των διαδίκων.</p>
   <p>ΔΕΧΕΤΑΙ&nbsp; την έφεση</p>
   <p>ΕΞΑΦΑΝΙΖΕΙ&nbsp; την υπ΄αριθμόν&nbsp; την υπ΄αριθμον 4718/2015 απόφαση του Μονομελούς Πρωτοδικείου Πειραιά ως προς την διάταξη αυτής περί διατροφής των ανηλίκων τέκνων των διαδίκων, Ευφροσύνης και Ελένης</p>
   <p>ΚΡΑΤΕΙ&nbsp; και ΔΙΚΑΖΕΙ&nbsp; την με ειδικό&nbsp; αριθμό καταθ …../2014&nbsp; αγωγή</p>
   <p>ΔΕΧΕΤΑΙ&nbsp; εν μέρει την αγωγή</p>
   <p>ΑΝΑΓΝΩΡΙΖΕΙ&nbsp; ότι ο εναγόμενος υποχρεούται να καταβάλει &nbsp;εντός του πρώτου τριημέρου κάθε μήνα&nbsp;&nbsp; στην ενάγουσα&nbsp; για λογαριασμό των ανηλίκων τέκνων τους, …. και …., το ποσό των διακοσίων πενήντα (250) ευρώ&nbsp; για διατροφή της&nbsp; …..&nbsp; και&nbsp; το ποσό των διακοσίων&nbsp; είκοσι&nbsp; (220) ευρώ για διατροφή της …..&nbsp;&nbsp; με το νόμιμο τόκο από της καθυστερήσεως καταβολής κάθε μηνιαίας παροχής&nbsp; μέχρις εξοφλήσεως&nbsp; και για χρονικό διάστημα τριών ετών αρχομένου από της επιδόσεως της αγωγής.</p>
   <p>ΣΥΜΨΗΦΙΖΕΙ&nbsp; τα δικαστικά έξοδα μεταξύ των διαδίκων.</p>
   <p>ΚΡΙΘΗΚΕ, αποφασίσθηκε και δημοσιεύθηκε στον Πειραιά σε έκτακτη, δημόσια στο ακροατήριό του συνεδρίαση,&nbsp; στις <strong>&nbsp;6 Νοεμβρίου 2020</strong>, χωρίς την παρουσία των διαδίκων και των πληρεξουσίων τους δικηγόρων.</p>
   <p><strong>Η &nbsp;&nbsp;&nbsp;ΔΙΚΑΣΤΗΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </strong><strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</strong><strong>&nbsp;&nbsp;Η ΓΡΑΜΜΑΤΕΑΣ</strong></p>
  </div><!-- .entry-content -->
 </article>
</div></div></div></body></html>