<html><body><h1>Αριθμός απόφασης 388/2018</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=2033<br/><div class="content"><div class="content-inner">
 <article id="post-2033" class="entry entry-single post-2033 post type-post status-publish format-standard hentry category-24 category-18">
  <h1 class="entry-title entry--item h2">Αριθμός απόφασης 388/2018</h1>
  <div class="entry-content entry--item">
   <div class="printomatic pom-small-black " id="id5518" data-print_target="article"></div>
   <p style="text-align: center;"><strong>Αριθμός&nbsp; 388/2018</strong></p>
   <p style="text-align: center;"><strong>ΤΟ ΜΟΝΟΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p>Αποτελούμενο από τη Δικαστή &nbsp;Ευαγγελία Πανταζή, Εφέτη, η οποία ορίσθηκε από τον Πρόεδρο του Τριμελούς Συμβουλίου Διευθύνσεως του Εφετείου Πειραιώς, και από τη Γραμματέα&nbsp; Γ.Λ.</p>
   <p style="text-align: center;"><strong>ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center;"><strong>ΚΑΙ ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <p>Φέρεται προς συζήτηση η από 9-4-2015 (ΓΑΚ …../2015 αριθμ. κατάθ. …../2015) έφεση της ενάγουσας – εναγομένης κατά της υπ΄ αριθμ. 558/2015 απόφασης του Μονομελούς Πρωτοδικείου&nbsp; Πειραιά, η οποία εκδόθηκε κατά την ειδική διαδικασία των άρθρ. 681Β ΚΠολΔ επ.και 666 επ. ΚΠολΔ [ειδική διαδικασία των διαφορών που αφορούν διατροφή και επιμέλεια τέκνων]. Η έφεση αυτή αρμόδια καθ’ ύλην και κατά τόπον (άρθρο 19 εδάφιο πρώτο του ΚΠολΔ) φέρεται ενώπιον του Δικαστηρίου αυτού, έχει ασκηθεί σύμφωνα με τις νόμιμες διατυπώσεις και είναι εμπρόθεσμη (άρθρα 495, 511, 516, 518 παρ. 2 και 520 παρ. 1 του ΚΠολΔ), δεδομένου ότι α) δεν προκύπτει, ούτε, άλλωστε, προβάλλεται, κάποιος λόγος απαραδέκτου και β) αφ’ενός δεν προκύπτει επίδοση της εκκαλούμενης απόφασης και αφετέρου από τη δημοσίευση αυτής (24-2-2015), μέχρι την κατάθεση του πρωτοτύπου της έφεσης στη γραμματεία του πρωτοβάθμιου Δικαστηρίου (14-4-2015), δεν έχει παρέλθει τριετία, κατά τη διάταξη του άρθρου 518 παρ. 2, όπως ίσχυε πριν την αντικατάσταση της από το νόμο 4335/23-7-2015. Πρέπει, επομένως, να γίνει τυπικά δεκτή και να ερευνηθεί περαιτέρω κατ` ουσίαν, κατά την ίδια διαδικασία (άρθρο 533 παρ. 1 ΚΠολΔ).</p>
   <p>Από τη διάταξη του άρθρου 1511 σε συνδυασμό με τις διατάξεις των άρθρων 1510, 1512-1514 ΑΚ προκύπτει ότι, όταν το δικαστήριο καλείται να αποφασίσει σχετικά με την ανάθεση της γονικής μέριμνας ή επιμέλειας ανηλίκου τέκνου σε έναν από τους εν διαστάσει ευρισκόμενους γονείς του, πρέπει να έχει ως αποκλειστικό οδηγό της δικαιοδοτικής του κρίσης το γενικό συμφέρον και μόνον του ανήλικου τέκνου, σωματικό, υλικό πνευματικό, ψυχικό και ηθικό, χωρίς να επιδρά αυτοτελώς στη λήψη της απόφασής του κανένας από τους διαφορετικούς παράγοντες, που συνοδεύουν το πρόσωπο κάθε γονέα, όπως είναι το φύλο, η φυλή, η γλώσσα, η θρησκεία, η κοινωνική προέλευση, η περιουσιακή κατάσταση κλπ. Για τη λήψη της απόφασης το δικαστήριο λαμβάνει υπόψη και τους με ανεπηρέαστη επιλογή αναπτυχθέντες μέχρι τότε δεσμούς του διαθέτοντος ικανότητα διακρίσεως τέκνου με τους γονείς του (και τους αδελφούς του), τις τυχόν συμφωνίες των γονέων σχετικά με την επιμέλεια και την περιουσία του, καθώς και τη γνώμη του, εφόσον αυτό, κατά την ανέλεγκτη κρίση του δικαστηρίου, εν όψει της ηλικίας του και της πνευματικής του ανάπτυξης, είναι ικανό να αντιληφθεί το πραγματικό του συμφέρον. Οι ικανότητες των γονέων, το περιβάλλον, το επάγγελμα, η πνευματική τους ανάπτυξη και η δράση τους στο κοινωνικό σύνολο, η ικανότητα προσαρμογής τους στις απαιτήσεις της σύγχρονης κοινωνίας μέσα στα πλαίσια της ορθολογικής αντιμετώπισης των θεμάτων των νέων, η σταθερότητα των συνθηκών ανάπτυξης του τέκνου χωρίς εναλλαγές στις συνθήκες διαβίωσης, περιλαμβάνονται στα κριτήρια προσδιορισμού του συμφέροντος του τέκνου. Αυτό δε ισχύει ανεξάρτητα από την υπαιτιότητα των γονέων ως προς το διαζύγιο ή τη διακοπή της έγγαμης συμβίωσης, εκτός εάν η συμπεριφορά του υπαιτίου έχει επιδράσει και στην άσκηση της γονικής μέριμνας-επιμέλειας, ώστε να ανακύπτει αντίθεση στο συμφέρον του τέκνου, λόγω της έκτασης και της βαρύτητας της συμπεριφοράς του αυτής, δηλωτικής της δομής του χαρακτήρα του και της εν γένει προσωπικότητάς του, έτσι ώστε και έναντι του τέκνου να αναμένεται από αυτόν η τήρηση της ίδιας συμπεριφοράς (ΑΠ 1736/2007, 1316/2009). Η μικρή ηλικία του τέκνου και το φύλο του δεν αποτελούν κυρίαρχο, κατά νόμο, στοιχείο για τον προσδιορισμό του συμφέροντος του τέκνου προς ανάθεση της γονικής μέριμνάς του σε έναν από τους γονείς του μετά τη νηπιακή ηλικία του, οπότε παύει η σαφής βιοκοινωνική υπεροχή της μητέρας από άποψη καταλληλότητας για τη γονική μέριμνα του τέκνου (ΑΠ 952/2007), ενώ συνεκτιμάται αυτή κατά τη νηπιακή ηλικία του τέκνου με τους υπόλοιπους παράγοντες που εξασφαλίζουν την ομαλή σωματική και ψυχοπνευματική του ανάπτυξη. Δηλαδή το συμφέρον του τέκνου λαμβάνεται υπό ευρεία έννοια και προς διαπίστωσή του αξιολογούνται όλα τα επωφελή για το ανήλικο στοιχεία και περιστάσεις, χωρίς η εκφρασθείσα γνώμη του τέκνου να αποτελεί, χωρίς άλλο, αποφασιστικό παράγοντα με ιδιαίτερη βαρύτητα, διότι πολλές φορές η θέληση του ανηλίκου είναι αποτέλεσμα επηρεασμού και πρόσκαιρη και δεν σημαίνει ότι εξυπηρετεί πράγματι το συμφέρον του. Το συμφέρον του τέκνου αποτελεί αόριστη νομική έννοια με αξιολογικό περιεχόμενο, το οποίο εξειδικεύεται από το δικαστήριο της ουσίας. Για την εξειδίκευση της έννοιας αυτής σε κάθε συγκεκριμένη περίπτωση, εκτιμώνται από το δικαστήριο τα περιστατικά που αποδείχθηκαν, με βάση αξιολογικά κριτήρια, τα οποία αντλεί το δικαστήριο από τους κανόνες της λογικής και κοινής πείρας, λαμβάνοντας υπόψη, σχετικά με το πρόσωπο του ανηλίκου και τα πορίσματα της ψυχολογίας, πρέπει δε να αιτιολογείται ειδικώς και εμπεριστατωμένως. Η κρίση αυτή του δικαστηρίου ελέγχεται αναιρετικά (ΑΠ 231/2007).</p>
   <p>Με την από 14-3-2013 (με αριθμ. έκθ. κατάθ. ……./2013) αγωγή της, η ενάγουσα – εκκαλούσα, αφ’ ενός και με την από 19-3-2013 [με αριθμ. εκθ. κατάθ. …../2013]αγωγή του ο ενάγων –εφεσίβλητος, αφ’ ετέρου και κατ’ ορθή εκτίμηση αμφοτέρων των δικογράφων τους, ιστορούσαν ότι τέλεσαν νόμιμο γάμο στις 25.5.2008, στον Πειραιά, από τον οποίον απέκτησαν δύο τέκνα, τον ……., που γεννήθηκε στις 12.5.2009 και τον ………., που γεννήθηκε στις 12.9.2010.΄Οτι η έγγαμη συμβίωση τους, σχετικά σύντομα εξελίχθηκε προβληματική και επήλθε η διάσπασή της από του έτους 2011, ζητούσαν, δε, με την υπ’ αριθμ. …./2013 αγωγή της, η ενάγουσα, να ανατεθεί σ’ αυτήν η επιμέλεια των ανηλίκων τέκνων της, των οποίων ασκούσε προσωρινά την επιμέλεια και με την υπ’ αριθμ. …../2013 αγωγή του, ο ενάγων, να ανατεθεί σ’ αυτόν η επιμέλεια των ανηλίκων τέκνων του,&nbsp; άλλως να ρυθμιστεί η επικοινωνία του μαζί τους, κατά τον τρόπο που ανέφερε στην αγωγή.</p>
   <p>Επί των δύο ως άνω αγωγών, κατόπιν συνεκδίκασης, εκδόθηκε η εκκαλούμενη απόφαση, με την οποία, αφού έγινε δεκτή η υπ’αριθμ. κατάθ. …/2013 αγωγή, ανατέθηκε οριστικά η επιμέλεια των δύο ανηλίκων στην ήδη, εκκαλούσα μητέρα τους και αφού απορρίφθηκε η υπ’αριθμ.κατάθ……/2013 αγωγή ως προς την κύρια περί ανάθεσης επιμέλειας βάση της, έγινε αυτή δεκτή εν μέρει ως προς την επικουρική περί ρύθμισης επικοινωνίας βάση της και ρυθμίστηκε η επικοινωνία με τον πατέρα, κατά τον αναφερόμενο στην απόφαση τρόπο.</p>
   <p>Κατά των διατάξεων της εκκαλουμένης, που ρύθμισαν την επικοινωνία παραπονείται η ενάγουσα-εναγομένη και ήδη εκκαλούσα μητέρα των ανηλίκων, με την υπό κρίση έφεση, για λόγους που ανάγονται σε εσφαλμένη&nbsp; εφαρμογή του νόμου και κακή εκτίμηση των αποδείξεων και ζητά, κατ’ορθή εκτίμηση του δικογράφου της, να εξαφανιστεί ή άλλως μεταρυθμιστεί αυτή και να απορριφθεί, άλλως μεταρρυθμισθεί η από 19-3-2013 [με αριθμ. εκθ. καταθ……/2013] αγωγή του ενάγοντος&nbsp; και ήδη εφεσιβλήτου, ………</p>
   <p>Από την επανεκτίμηση των ένορκων καταθέσεων των μαρτύρων των διαδίκων, που εξετάσθηκαν ενώπιον του ακροατηρίου του πρωτοβαθμίου δικαστηρίου αποδεικτικών στοιχείων και απ’ όλα τα έγγραφα, που προσκομίζουν νόμιμα οι διάδικοι, μεταξύ των οποίων&nbsp; 24-1-2014,΄Έκθεση του Παιδοψυχιάτρου, ………,του Πανεπιστημίου Ιωαννίνων και της Κοινωνικής Λειτουργού του Ιατροπαιδαγωγικού Κέντρου, …….., η οποία συνετάγη κατόπιν παραγγελίας της Εισαγγελίας Ιωαννίνων και την από 14.07.2015 Γνωμάτευση της Ψυχολόγου, …….., που παραδεκτά λαμβάνεται υπόψη, ως νέο αποδεικτικό στοιχείο, κατ’άρθρ.529 παρ.1 του ΚΠολΔ αποδεικνύονται τα παρακάτω περιστατικά: Οι διάδικοι τέλεσαν νόμιμο γάμο στις 25.5.2008 στον Πειραιά από τον οποίον απέκτησαν δύο τέκνα, το ……, που γεννήθηκε στις 12.5.2009, και τον …….., που γεννήθηκε στις 12.9.2010. Η έγγαμη συμβίωση των διαδίκων σχετικά σύντομα εξελίχθηκε προβληματική και από του έτους 2011, επήλθε η διάσπασή της, ήδη, δε από το έτος 2017, λύθηκε τελεσίδικα ο γάμος τους, με την προσκομιζόμενη και επικαλούμενη υπ’ αριθμ. 485/2017 απόφαση του παρόντος Δικαστηρίου. Τα ανήλικα τέκνα των διαδίκων από το χρόνο της διάσπασης της έγγαμης συμβίωσης των γονέων τους, διαμένουν συνεχώς, μαζί με την ενάγουσα και ήδη, εκκαλούσα μητέρα τους, η οποία ως καθηγήτρια αγγλικής φιλολογίας υπηρετεί από το θέρος του έτους 2013 και εντεύθεν, στην Διεύθυνση Πρωτοβάθμιας Εκπαίδευσης Ιωαννίνων, ενώ ο εφεσίβλητος πατέρας, ως διδάσκαλος, υπηρετεί στην περιφέρεια του Πειραιά όπου και βρίσκεται η μόνιμη&nbsp; κατοικία του. Η επικοινωνία των ανηλίκων, που, κατά το χρόνο άσκησης της αγωγής ήταν ηλικίας 6 ετών και 5 ετών, αντίστοιχα και, ήδη διάγουν το ένατο και όγδοο έτος της ηλικίας τους, με τον εναγόμενο και ήδη, εφεσίβλητο&nbsp; πατέρα τους,&nbsp; είναι αναγκαία για την ομαλή ψυχοσωματική τους εξέλιξη και την ενίσχυση του ψυχοσυναισθηματικού μεταξύ αυτών και του πατέρα τους δεσμού, δεν αποδείχθηκαν, δε, πραγματικά περιστατικά που να καθιστούν αναγκαίο τον αποκλεισμό της επικοινωνίας αυτής, απορριπτομένων ως αναπόδεικτων των σχετικών ισχυρισμών της εκκαλούσας και του αιτήματός της για διενέργεια ψυχιατρικής πραγματογνωμοσύνης στο πρόσωπο του εφεσιβλήτου. Ο αποκλεισμός του πατέρα των παιδιών από την επικοινωνία με αυτά δεν θα βοηθήσει, αντίθετα θα έχει μακροπρόθεσμες βλαπτικές συνέπειες στα παιδιά. Στην προσκομιζόμενη, από 24-1-2014,΄Έκθεση του Παιδοψυχιάτρου κ. ………, του Πανεπιστημίου Ιωαννίνων και της Κοινωνικής Λειτουργού του Ιατροπαιδαγωγικού Κέντρου κ. …….., η οποία συνετάγη κατόπιν παραγγελίας της Εισαγγελίας Ιωαννίνων, οι οποίοι εξέτασαν τα ανήλικα τέκνα, επισημαίνεται μεταξύ άλλων το εξής: «…Θετική επίδραση, ωστόσο στις σχέσεις μεταξύ πατέρα παιδιών φαίνεται ότι προκάλεσε τους τελευταίους μήνες η αναφερόμενη διακοπή των μηνύσεων από την πλευρά του πατέρα και η δυνατότητα έστω και σύντομης επικοινωνίας του με τα παιδιά, την οποία αναφέρεται ότι επιτρέπει πλέον η μητέρα …».Στην προσκομιζόμενη πρόσφατη, από 14.07.2015, ήτοι μετά την δημοσίευση της εκκαλουμένης, Γνωμάτευση της Ψυχολόγου κ. . …, η οποία εξέτασε τα ανήλικα τέκνα, κατόπιν αιτήματος της εκκαλούσας,&nbsp; επισημαίνονται μεταξύ άλλων τα εξής :«….Στις συνεδρίες τα παιδιά δήλωσαν ότι δεν επιθυμούν να βλέπουν τον πατέρα τους και εξέφρασαν έντονα το θυμό τους απέναντί του. Ο ….. δικαιολόγησε το θυμό του λέγοντας ότι ο πατέρας του απευθύνεται συνεχώς στον εισαγγελέα για να επικοινωνεί με τα παιδιά και ότι, στη συνέχεια, ο εισαγγελέας καλεί τη μητέρα. Επίσης, ο ….. ανάφερε ότι πολύ συχνά Αστυνομικοί επισκέπτονται το σπίτι τους και συνοδεύουν τα παιδιά στο σχολείο τους, καθώς η μητέρα υποβάλλεται σε διαδικασία αυτοφώρου και πηγαίνει στον Εισαγγελέα…τα δύο παιδιά φαίνεται να επιθυμούν να σταματήσει η διαμάχη ανάμεσα στους γονείς τους. Σε ερωτήματά μου, «για το τι θα επιθυμούσαν εκείνα να συμβεί για να βελτιωθεί η κατάσταση την οποία βιώνουν», απάντησαν «ότι θα ήθελαν οι γονείς τους να γίνουν φίλοι, καθώς τώρα είναι εχθροί και αυτό θα συμβεί όταν πουν συγγνώμη ο ένας στον άλλον και ξαναρχίσουν από την αρχή». Επιπλέον, τα παιδιά δήλωσαν ότι δεν φοβούνται τον πατέρα τους και θα ήθελαν εκείνος να αφιερώνει περισσότερο χρόνοι να παίζει μαζί τους και να πηγαίνουν περισσότερες βόλτες σε παιδικές χαρές..».«…Κατά την άποψή μου, είναι πολύ πιθανό η άρνηση των παιδιών να επικοινωνούν με τον πατέρα τους να οφείλεται στο άγχος που τους προκαλεί η μακροχρόνια και συνεχιζόμενη διαμάχη μεταξύ των γονέων τους, την οποία φαίνεται να βιώνουν ως απειλή για την ασφάλεια και τη σταθερότητα του περιβάλλοντος στο οποίο μεγαλώνουν. Επιπλέον, τα παιδιά φαίνεται να επηρεάζονται τόσο συναισθηματικά από το έντονο άγχος της μητέρας τους όσο και από την συμπεριφορά του πατέρα τους, ο οποίος διεκδικεί την επικοινωνία και επαφή με παιδιά του αξιοποιώντας τα νόμιμα και ένδικα μέσα που έχει το δικαίωμα να αξιοποιήσει. Θετική επίδραση ωστόσο στις σχέσεις μεταξύ πατέρα και παιδιών φαίνεται<em> να</em> προκάλεσε τους τελευταίους μήνες η αναφερόμενη διακοπή των μηνύσεων από την πλευρά του πατέρα και ή δυνατότητα έστω και σύντομης επικοινωνίας του με τα παιδιά, την οποία αναφέρεται ότι επιτρέπει πλέον η μητέρα…»«…Επισημαίνεται ότι, μετά από συνεννόηση των γονιών, καλό θα ήταν η επικοινωνία με τους γονείς να γίνεται σε ένα ασφαλές και υποστηρικτικό περιβάλλον για τα παιδιά.»«… Η δε επικοινωνία με τον πατέρα, είναι χρήσιμη και απαραίτητη για τα αγόρια, όταν γίνεται όμως με τέτοιο τρόπο που προκαλεί έντονη συναισθηματική φόρτιση στα παιδιά, είναι απαραίτητο να επαναπροσδιορίζεται. Ο αποκλεισμός του πατέρα των παιδιών από την επικοινωνία με τα παιδιά του δεν θα βοηθήσει. Αυτό θα έχει μακροπρόθεσμες συνέπειες στα παιδιά. Καλό θα είναι η μητέρα των παιδιών να προσπαθήσει σε συνεννόηση με τον πατέρα την σταδιακή επαναπροσέγγιση των παιδιών με τον πατέρα τους. Ο πατέρας έχει καλή πρόθεση, αλλά χρειάζεται να εμπνεύσει και εκείνος την εμπιστοσύνη στα παιδιά του για να αισθάνονται κι εκείνα ασφάλεια όταν είναι μαζί του. Αυτό θα το πετύχει αν προσπαθήσει κι εκείνος σε συνεννόηση με την μητέρα των παιδιών να πλησιάσει από την αρχή τα παιδιά του σε ένα ουδέτερο περιβάλλον ή σε περιβάλλον της μητέρας από όπου η μητέρα σταδιακά θα αποστασιοποιείται για να μένουν τα παιδιά με τον πατέρα τους. Τέλος, σκόπιμο είναι να επισημανθεί ότι η ηλικία του πατέρα είναι αποφασιστικής σημασίας για να μπορέσει να καλλιεργήσει τη σχέση του με τα παιδιά του και είναι δικαίωμα που αναλογεί στο ρόλο του ως πατέρα των παιδιών. Οι δυο γονείς έχουν τα ίδια δικαιώματα απέναντι στα παιδιά τους.» Από την παραπάνω Γνωμάτευση, αλλά και από την επικοινωνία της Δικαστή του Δικαστηρίου τούτου με τα ανήλικα τέκνα των διαδίκων, κατ’άρθρ.681 Γ΄ ΚΠολΔ, κρίνεται ότι το συμφέρον των ανηλίκων, το οποίο πρωτίστως λαμβάνεται υπ’ όψη στην παρούσα υπόθεση για την έκδοση απόφασης, επιβάλλει την επικοινωνία αυτών με τον πατέρα τους, για τον οποίο δεν αποδείχθηκαν περιστατικά τα οποία να δικαιολογούν τον αποκλεισμό του από αυτή. Μάλιστα, η επικοινωνία πρέπει να ρυθμιστεί κατά τέτοιο τρόπο, λαμβανομένου υπ’ όψη, πέραν των άλλων και του γεγονότος της απόστασης που χωρίζει τις κατοικίες των δύο γονέων, Ιωάννινα και Πειραιάς, αντίστοιχα, ώστε να διεξάγεται αυτή σε ασφαλές και ευχάριστο και υποστηρικτικό&nbsp; δια τα ανήλικα τέκνα περιβάλλον, όπως επισημαίνεται ρητώς στην από 14-7-2015, Γνωμάτευση της ψυχολόγου κ. ………, δια να διασφαλισθεί η επίτευξη του σκοπού αυτής, που είναι η κατά το δυνατόν ομαλή ανάπτυξη των σχέσεων γονέων και τέκνων και η φυσιολογική διαμόρφωση και εξέλιξη του ψυχοσυναισθηματικού κόσμου των τελευταίων. Με βάση τα ανωτέρω και πάντοτε με γνώμονα το συμφέρον των ανηλίκων τέκνων πρέπει να ρυθμιστεί η επικοινωνία του εφεσιβλήτου πατέρα ….. ,με τα δύο ανήλικα τέκνα του ……. και ….. , ηλικίας εννέα και οκτώ ετών αντιστοίχως ως εξής :Το πρώτο και το τρίτο Σαββατοκύριακο κάθε μήνα στον Πειραιά με διανυκτέρευση στην κατοικία του εφεσιβλήτου πατέρα, ήτοι το Σάββατο από ώρα 12.00΄ έως ώρα 12.00΄ της Κυριακής. 2-Την περίοδο των σχολικών διακοπών των εορτών Χριστουγέννων – Πρωτοχρονιάς – Θεοφανείων,&nbsp; επί μία εβδομάδα [επτά πλήρεις ημέρες και νύκτες, από ώρα 12.00΄ έως ώρα 12.00΄ της έβδομης ημέρας] κατά μέν τα μονά έτη από την μεσημβρία της 23<sup>ης</sup> Δεκεμβρίου έως&nbsp; την μεσημβρία της 30<sup>ης</sup> Δεκεμβρίου του ιδίου έτους, κατά δέ τα ζυγά έτη από την μεσημβρία της 30<sup>ης</sup> Δεκεμβρίου έως και την μεσημβρία της 6η Ιανουαρίου&nbsp; του επόμενου&nbsp; έτους. 3- Την περίοδο των σχολικών διακοπών των εορτών του Πάσχα,&nbsp; επί έξι πλήρεις ημέρες και νύκτες&nbsp; από ώρα 12.00΄ έως ώρα 12.00΄ της έκτης&nbsp; ημέρας] κατά μέν τα μονά έτη από την μεσημβρία της Μ.Τετάρτης, έως την μεσημβρία της Τρίτης της Διακαινησίμου, κατά δέ τα ζυγά έτη από την μεσημβρία της Δευτέρας του Πάσχα έως την μεσημβρία της Κυριακής του Θωμά.4-Την περίοδο των θερινών σχολικών διακοπών,επί δέκα πλήρεις ημέρες και νύκτες, από ώρα 12.00΄ της πρώτης ημέρας έως ώρα 12.00΄ της δεκάτης&nbsp; ημέρας] από την 6<sup>η</sup> έως την 15<sup>η</sup> Αυγούστου.Η κατά τα ανωτέρω καθοριζόμενη επικοινωνία θα γίνεται στον Πειραιά στην κατοικία του εφεσιβλήτου πατέρα, όπου θα τα παραδίδει και παραλαμβάνει η εκκαλούσα μητέρα τους. Στις περιπτώσεις υπό τους αριθμούς 2,3 και 4, δηλαδή κατά την διάρκεια σχολικών διακοπών, ο εφεσίβλητος δύναται να ταξιδεύει με τα τέκνα του και εκτός των ορίων της περιφέρειας του Πειραιά, σε έτερο τόπο της επιλογής του, εντός της Ελληνικής επικράτειας. Η παράδοση των ανήλικων τέκνων των διαδίκων θα γίνεται κατά την έναρξη της επικοινωνίας από την εκκαλούσα αυτοπροσώπως στην οικία του εφεσιβλήτου και στον ίδιο προσωπικά και η απόδοσή τους στην εκκαλούσα θα γίνεται κατά τη λήξη της επικοινωνίας, από τον εφεσίβλητο αυτοπροσώπως, στον ίδιο τόπο και στην εκκαλούσα, προσωπικά, η οποία υποχρεώνεται να ανέχεται την ως άνω επικοινωνία, με απειλή προσωπικής κράτησης ενός μηνός και χρηματική ποινή τριακοσίων ευρώ (300€) για κάθε παράβαση της αμέσως ανωτέρω διάταξης.</p>
   <p>Επομένως, το πρωτοβάθμιο δικαστήριο, που&nbsp; κάνοντας δεκτή την υπ’ αριθμ. κατάθ. …./2013 αγωγή,&nbsp; ως προς την επικουρική της βάση, ρύθμισε διαφορετικά το δικαίωμα επικοινωνίας του εφεσίβλητου, με τα ανήλικα τέκνα του, εσφαλμένα εκτίμησε τις αποδείξεις, γενομένου δεκτού ως κατ’ουσίαν βάσιμου του σχετικού λόγου της έφεσης, όπως και της έφεσης, στο σύνολό της. Πρέπει, έτσι, να εξαφανιστεί η εκκαλούμενη απόφαση, κατά το μέρος της, με το οποίο η ως άνω αγωγή έγινε εν μέρει δεκτή και ρύθμισε διαφορετικά το δικαίωμα επικοινωνίας των ανηλίκων με τον ενάγοντα πατέρα τους και έπειτα, να κρατηθεί και να δικαστεί η υπόθεση από το παρόν Δικαστήριο (άρθρο 535 παρ. 1 του ΚΠολΔ), να γίνει εν μέρει δεκτή ως κατ’ ουσίαν βάσιμη η συνεκδικασθείσα, με αριθμ. κατάθ. …./2013 αγωγή και να ρυθμιστεί το δικαίωμα επικοινωνίας του ενάγοντος με τα ανήλικα τέκνα του, κατά τα οριζόμενα ειδικότερα στο διατακτικό και να συμψηφιστούν τα δικαστικά έξοδα και για τους δύο βαθμούς δικαιοδοσίας μεταξύ των διαδίκων (άρθρα 178 παρ. 1, 183, 189 παρ. 1, 191 παρ. 2 του ΚΠολΔ).</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p>ΔΙΚΑΖΕΙ αντιμωλία των διαδίκων.</p>
   <p>ΔΕΧΕΤΑΙ τυπικά και κατ’ ουσίαν την έφεση κατά της υπ’ αριθμ. 558/2015 απόφασης του Μονομελούς Πρωτοδικείου&nbsp; Πειραιά.</p>
   <p>ΕΞΑΦΑΝΙΖΕΙ την εκκαλούμενη απόφαση κατά το μέρος της, που αφορά στην με αριθμ. κατάθ. …/2013 συνεκδικασθείσα αγωγή.</p>
   <p>ΚΡΑΤΕΙ την υπόθεση.</p>
   <p>ΔΙΚΑΖΕΙ την υπόθεση.</p>
   <p>ΔΕΧΕΤΑΙ εν μέρει την υπ’ αριθμ. κατάθ…./2013 αγωγή, ως προς την επικουρική περί ρύθμισης επικοινωνίας βάση της.</p>
   <p>ΡΥΘΜΙΖΕΙ το δικαίωμα επικοινωνίας</p>
   <p>Ορίζει την επικοινωνία των ανηλίκων τέκνων των διαδίκων, ……….. και ……… με τον εφεσίβλητο πατέρα τους, ως εξής : Το πρώτο και το τρίτο Σαββατοκύριακο κάθε μήνα, στον Πειραιά, με διανυκτέρευση στην κατοικία του εφεσιβλήτου πατέρα, ήτοι, το Σάββατο από ώρα 12.00΄ έως ώρα 12.00΄ της Κυριακής.</p>
   <p>Την περίοδο των σχολικών διακοπών των εορτών Χριστουγέννων – Πρωτοχρονιάς – Θεοφανείων,&nbsp; επί μία εβδομάδα [επτά πλήρεις ημέρες και νύκτες, από ώρα 12.00΄ έως ώρα 12.00΄ της έβδομης ημέρας] κατά μέν τα μονά έτη από την μεσημβρία της 23<sup>ης</sup> Δεκεμβρίου έως&nbsp; την μεσημβρία της 30<sup>ης</sup> Δεκεμβρίου του ιδίου έτους, κατά δέ τα ζυγά έτη από την μεσημβρία της 30<sup>ης</sup> Δεκεμβρίου έως και την μεσημβρία της 6η Ιανουαρίου&nbsp; του επόμενου&nbsp; έτους. Την περίοδο των σχολικών διακοπών των εορτών του Πάσχα,&nbsp; επί έξι πλήρεις ημέρες και νύκτες&nbsp; από ώρα 12.00΄ έως ώρα 12.00΄ της έκτης&nbsp; ημέρας] κατά μέν τα μονά έτη από την μεσημβρία της Μ. Τετάρτης, έως την μεσημβρία της Τρίτης της Διακαινησίμου, κατά δέ τα ζυγά έτη από την μεσημβρία της Δευτέρας του Πάσχα έως την μεσημβρία της Κυριακής του Θωμά.</p>
   <p>Την περίοδο των θερινών σχολικών διακοπών, επί δέκα πλήρεις ημέρες και νύκτες, από ώρα 12.00΄ της πρώτης ημέρας έως ώρα 12.00΄ της δεκάτης&nbsp; ημέρας] από την 6<sup>η</sup> έως την 15<sup>η</sup> Αυγούστου.</p>
   <p>Η κατά τα ανωτέρω καθοριζόμενη επικοινωνία θα γίνεται στον Πειραιά στην κατοικία του εφεσιβλήτου πατέρα, όπου θα τα παραδίδει και παραλαμβάνει η εκκαλούσα μητέρα τους. Στις περιπτώσεις υπό τους αριθμούς 2, 3 και 4, δηλαδή κατά την διάρκεια σχολικών διακοπών, ο εφεσίβλητος δύναται να ταξιδεύει με τα τέκνα του και εκτός τω σε ν ορίων της περιφέρειας του Πειραιά, σε έτερο τόπο της επιλογής του, εντός της Ελληνικής επικράτειας. Η παράδοση των ανήλικων τέκνων των διαδίκων θα γίνεται κατά την έναρξη της επικοινωνίας από την εκκαλούσα αυτοπροσώπως στην οικία του εφεσιβλήτου και στον ίδιο προσωπικά και η απόδοσή τους στην εκκαλούσα θα γίνεται κατά τη λήξη της επικοινωνίας, από τον εφεσίβλητο αυτοπροσώπως, στον ίδιο τόπο και στην εκκαλούσα, προσωπικά,&nbsp; η οποία υποχρεώνεται να ανέχεται την ως άνω επικοινωνία.</p>
   <p>ΑΠΕΙΛΕΙ σε βάρος της εναγόμενης προσωπική κράτηση ενός μηνός και χρηματική ποινή τριακοσίων ευρώ(300€), για κάθε παράβαση της αμέσως ανωτέρω διάταξης.</p>
   <p>ΣΥΜΨΗΦΙΖΕΙ στο σύνολό της τη δικαστική δαπάνη μεταξύ των διαδίκων.</p>
   <p>Κρίθηκε, αποφασίσθηκε και δημοσιεύθηκε στον Πειραιά σε έκτακτη, δημόσια στο ακροατήριό του συνεδρίαση,&nbsp; στις <strong>&nbsp;&nbsp;19 Ιουνίου 2018</strong>, χωρίς την παρουσία των διαδίκων και των πληρεξουσίων τους δικηγόρων.</p>
   <p><strong>Η &nbsp;&nbsp;ΔΙΚΑΣΤΗΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </strong><strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</strong><strong>&nbsp;</strong><strong>&nbsp;&nbsp;&nbsp;&nbsp;&nbsp;&nbsp;&nbsp;</strong><strong>&nbsp;&nbsp;Η ΓΡΑΜΜΑΤΕΑΣ</strong></p>
  </div><!-- .entry-content -->
 </article>
</div></div></div></body></html>