<html><body><h1>Αριθμός απόφασης 61/2019</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=1095<br/><div class="content"><div class="content-inner">
 <article id="post-1095" class="entry entry-single post-1095 post type-post status-publish format-standard hentry category-18 category-25">
  <h1 class="entry-title entry--item h2">Αριθμός απόφασης 61/2019</h1>
  <div class="entry-content entry--item">
   <div class="printomatic pom-small-black " id="id8387" data-print_target="article"></div>
   <p><strong>ΕΦΕΤΕΙΟ ΠΕΙΡΑΙΑ</strong></p>
   <p style="text-align: center;"><strong>Αριθμός Απόφασης&nbsp;&nbsp;&nbsp; </strong><strong>61/2019</strong></p>
   <p style="text-align: center;"><strong>ΤΟ ΤΡΙΜΕΛΕΣ ΕΦΕΤΕΙΟ ΠΕΙΡΑΙΑ</strong></p>
   <p>Συγκροτήθηκε σε Συμβούλιο, αποτελούμενο από τους Δικαστές Αμαλία Μήλιου, Πρόεδρο Εφετών, Ελένη Σκριβάνου, Εφέτη- Εισηγήτρια και Ελευθέριο Γεωργίλη, Εφέτη και από τη Γραμματέα Γ. Λ..</p>
   <p style="text-align: center;"><strong>ΑΦΟΥ ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center;"><strong>ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <p>Σύμφωνα με το άρθρο 52 παρ.1 εδ.στ ΚΠολΔ, οι δικαστές δύνανται να προτείνουν την εξαίρεση αυτών, εάν έχουν προκαλέσει ή προκαλούν υπόνοια μεροληψίας και ιδίως εάν έχουν ιδιαίτερη φιλία, ιδιαίτερες σχέσεις καθηκόντων, έχθρα ή έριδα. Κατά δε το άρθρο 55 παρ. 3, 4 ΚΠολΔ, δικαστές μονομελών δικαστηρίων, εάν υπάρχει λόγος εξαιρέσεως αυτών, οφείλουν να δηλώσουν τούτο στον πρόεδρο του πολυμελούς δικαστηρίου και να απόσχουν των καθηκόντων αυτών. Το δικαστήριο αποφασίζει χωρίς τη συμμετοχή εκείνου που υπέβαλε τη δήλωση και χωρίς συζήτηση στο ακροατήριο. Η δήλωση αυτού του κωλύματος δεν υπόκειται σε κανένα χρονικό περιορισμό και μπορεί να γίνει και στη διάσκεψη της υπόθεσης για την έκδοση της σχετικής απόφασης (ΑΠ 1760/2008, ΤΝΠ ΝΟΜΟΣ).</p>
   <p>Στην προκειμένη περίπτωση αρμοδίως εισάγεται, ενώπιον του Δικαστηρίου τούτου, η δήλωση αυτοεξαίρεσης (αποχής) της ……….., Εφέτη Πειραιά, με την οποία ζητεί να εξαιρεθεί από την εκδίκαση της από 29-12-2017 έφεσης του Ν.Π.Δ.Δ με την επωνυμία «………..», με έδρα την Αθήνα, κατά του …. ., κατοίκου ………, που κατατέθηκε στη Γραμματεία του Πρωτοδικείου Πειραιά με Γ.Α.Κ/Ε.Α.Κ ………., αντίγραφο της οποίας κατατέθηκε στη Γραμματεία του Εφετείου Πειραιά με Γ.Α.Κ/Ε.Α.Κ ………., για την εξαφάνιση της υπ΄αρ. 5078/2017 απόφασης του Μονομελούς Πρωτοδικείου Πειραιά (διαδικασία μισθωτικών διαφορών). Η&nbsp; έφεση αυτή συζητήθηκε κατά τη δικάσιμο της 15<sup>ης</sup> Νοεμβρίου 2018, ενώπιον του Μονομελούς Εφετείου Πειραιά, που συγκροτήθηκε από την ως άνω Δικαστή.</p>
   <p>Από τα έγγραφα της δικογραφίας προκύπτουν τα εξής:</p>
   <p>Μετά τη συζήτηση στο ακροατήριο της ως άνω από 29-12-2017 έφεσης του Ν.Π.Δ.Δ με την επωνυμία «…..», κατά του . …, για την εξαφάνιση της υπ΄αρ. 5078/2017 απόφασης του Μονομελούς Πρωτοδικείου Πειραιά, η δικαστής που δίκασε την υπόθεση ………. – Εφέτης, &nbsp;διαπίστωσε ότι συντρέχει περίπτωση αυτοεξαίρεσής της, γι’ αυτό υπέβαλε την ακόλουθη δήλωση: ………..</p>
   <p>Περαιτέρω, προέκυψε ότι όσα αναφέρονται στην αίτηση γεγονότα, και ειδικότερα η σχέση του συζύγου της αιτούσας δικαστή, ως πρώην συμμαθητή του εφεσίβλητου, καθώς και η ιδιότητα τόσο της ίδιας όσο και του συζύγου της ως πελατών του ως άνω διαδίκου, είναι ενδεχόμενο να δημιουργήσουν στους διαδίκους δυσπιστία ως προς το αμερόληπτο της κρίσης της, η οποία (δυσπιστία) ανεξάρτητα αν είναι βάσιμη, μπορεί να οδηγήσει στη μείωση του κύρους της πιο πάνω Δικαστή και του κύρους της δικαιοσύνης,</p>
   <p>Κατ’ ακολουθίαν των ανωτέρω, πρέπει να γίνει δεκτή η κρινόμενη αίτηση ως βάσιμη, να αποφανθεί το δικαστήριο, ότι η παραπάνω εφέτης είναι εξαιρετέα, στην εν λόγω υπόθεση, για λόγους ευπρέπειας και να διαταχθεί η επανάληψη της συζήτησής της, κατ’ άρθρο 307 του ΚΠολΔ, κατά τα ειδικότερα εκτιθέμενα στο διατακτικό της παρούσας απόφασης.</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p><strong>Δέχεται</strong> την αίτηση.</p>
   <p><strong>Αποφαίνεται</strong> ότι η εφέτης ……….., προεδρεύουσα του Μονομελούς Εφετείου Πειραιά κατά τη δικάσιμο της 15-11-2018, είναι εξαιρετέα από τη συζήτηση της αναφερόμενης στο σκεπτικό υπόθεσης.</p>
   <p><strong>Διατάσσει</strong> την επανάληψη της συζήτησης της από 29-12-2017 έφεσης του Ν.Π.Δ.Δ. µε την επωνυµία «….» κατά του ……….., σε νέα δικάσιμο που θα οριστεί με επιμέλεια του Δικαστηρίου, ενώπιον του Μονομελούς Εφετείου Πειραιά, χωρίς τη συμμετοχή της ως άνω εξαιρετέας δικαστή.</p>
   <p>&nbsp;</p>
   <p>Κρίθηκε, αποφασίστηκε στον Πειραιά, στις 17 Ιανουαρίου 2019&nbsp; και Δημοσιεύτηκε στο ακροατήριό του στον Πειραιά, σε δημόσια συνεδρίαση στις&nbsp;&nbsp;&nbsp;&nbsp; Ιανουαρίου 2019.</p>
   <p>&nbsp;</p>
   <p><strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Η ΠΡΟΕΔΡΟΣ &nbsp;&nbsp;&nbsp;&nbsp;&nbsp;&nbsp;&nbsp;&nbsp; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Η ΓΡΑΜΜΑΤΕΑΣ</strong></p>
  </div><!-- .entry-content -->
 </article>
</div></div></div></body></html>