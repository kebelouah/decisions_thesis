<html><body><h1>Αριθμός απόφασης 426/2018</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=1502<br/><div class="content"><div class="content-inner">
 <article id="post-1502" class="entry entry-single post-1502 post type-post status-publish format-standard hentry category-24 category-18">
  <h1 class="entry-title entry--item h2">Αριθμός απόφασης 426/2018</h1>
  <div class="entry-content entry--item">
   <div class="printomatic pom-small-black " id="id6443" data-print_target="article"></div>
   <p style="text-align: center;"><strong>Αριθμός&nbsp;&nbsp;&nbsp; &nbsp;426/2018</strong></p>
   <p style="text-align: center;"><strong>ΤΟ ΜΟΝΟΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p>Αποτελούμενο από τη Δικαστή &nbsp;Παρασκευή Μπερσή, Εφέτη, η οποία ορίσθηκε από τον Πρόεδρο του Τριμελούς Συμβουλίου Διευθύνσεως του Εφετείου Πειραιώς, και από τη Γραμματέα&nbsp; Κ. Δ.</p>
   <p style="text-align: center;"><strong>ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center;"><strong>ΚΑΙ ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <p>&nbsp;Σύμφωνα με την παράγραφο 3 του άρθρου 524 ΚΠολΔ, όπως αυτό ισχύει μετά την αντικατάσταση του με το άρθρο 44 παρ. 1 του ν. 3994/2011, σε περίπτωση ερημοδικίας του εκκαλούντος, εφαρμόζονται ως προς την έφεση οι διατάξεις για την ερημοδικία του ενάγοντος. … Σύμφωνα δε με το άρθρο 272 παρ. 1 ΚΠολΔ, αν η συζήτηση γίνεται με την επιμέλεια του ενάγοντος και αυτός δεν εμφανιστεί κατά τη συζήτηση ή εμφανιστεί αλλά δεν πάρει μέρος σε αυτήν κανονικά το δικαστήριο συζητεί την υπόθεση χωρίς αυτόν και απορρίπτει την αγωγή.. Η έφεση απορρίπτεται κατ’ ουσίαν ως ανυποστήρικτη, χωρίς καν έρευνα του παραδεκτού της, καθώς από την ερημοδικία του εκκαλούντος τεκμαίρεται παραίτηση από το ασκηθέν ένδικο μέσο (ΟλΑΠΙ 16/1990 ΕλλΔνη 1990.804, ΑΠ 1439/2008, ΕφΠειρ 14/2014 «ΝΟΜΟΣ»).</p>
   <p>Δυνάμει της υπ. αριθ. 1475/2014 οριστικής απόφασης του Μονομελούς Πρωτοδικείου Πειραιά, η οποία εκδόθηκε κατά την τακτική διαδικασία, απορρίφθηκε η από 14.6.2011 (εκθ. καταθ. δικογρ. …./2011) ανακοπή των ανακοπτόντων – καθ’ων η διαταγή πληρωμής. Κατά της πρωτόδικης αυτής απόφασης, οι εκκαλούντες άσκησαν την από 7.5.2014, (εκθ. καταθ. ενδ. μεσ. …./2014) έφεση τους, η συζήτηση της οποίας ενώπιον του Εφετείου Πειραιά προσδιορίσθηκε και επισπεύσθηκε με επιμέλεια τους για την αρχική δικάσιμο της 7.5.2015 και κατόπιν αναβολών για τη σημερινή δικάσιμο, (βλ. από 14.5.2014 επισημείωση του δικαστικού Επιμελητή ……. επί του σώματος του κοινοποιηθέντος στην εφεσίβλητη αντιγράφου της κρινόμενης έφεσης, σε συνδυασμό με την από 14.5.2014 εντολή του πληρεξουσίου Δικηγόρου που υπογράφει την έφεση προς το Δικαστικό Επιμελητή για επίδοση αυτής στην εφεσίβλητη και τις από 9.5.2014 εκθέσεις κατάθεσης δικογράφου έφεσης και προσδιορισμού αυτής στην αρχική δικάσιμο της 7.5.2015. Κατά τη σημερινή μετ’αναβολή δικάσιμο, η υπόθεση εκφωνήθηκε προσηκόντως από τη σειρά του οικείου πινακίου, πλην όμως οι εκκαλούντες δεν εμφανίστηκαν ούτε εκπροσωπήθηκαν με νόμιμο τρόπο. Κατά τις διατάξεις του άρθρ. 226§4 εδ.β’ και γ΄ ΚΠολΔ, που έχουν γενική εφαρμογή, αν η συζήτηση αναβληθεί, ο γραμματέας οφείλει αμέσως μετά το τέλος της συνεδρίασης να μεταφέρει την υπόθεση στη σειρά των υποθέσεων που πρέπει να συζητηθούν κατά τη δικάσιμο που ορίσθηκε, κατά την οποία δεν χρειάζεται νέα κλήση του διαδίκου προς εμφάνιση και η αναγραφή της υπόθεσης στο πινάκιο ισχύει ως κλήτευση όλων των διαδίκων. Ωστόσο κατά την έννοια των τελευταίων αυτών διατάξεων, η αναβολή της υπόθεσης και η αναγραφή της στο πινάκιο του δικαστηρίου για τη μετ’ αναβολή δικάσιμο ισχύει ως κλήτευση όλων των διαδίκων για τη δικάσιμο αυτή και επομένως δεν χρειάζεται νέα κλήση του απολειπόμενου κατ’ αυτή διαδίκου, εφόσον αυτός είχε νόμιμα κλητευθεί να παραστεί κατά την αρχική δικάσιμο, ή επέσπευσε αυτός τη συζήτηση, (ΑΠ 12/2011 «ΝΟΜΟΣ»). Κατόπιν αυτού οι εκκαλούντες, οι οποίοι θεωρούνται απόντες, πρέπει να δικαστούν ερήμην και να απορριφθεί η έφεση τους ως ανυποστήρικτη, λόγω της ερημοδικίας τους, καθόσον η αναγραφή στο πινάκιο της δικασίμου, στην οποία αναβλήθηκε η συζήτηση της ένδικης εφέσεως ισχύει ως κλήτευση όλων των διαδίκων (αρθ. 226 παρ. 4 ΚΠολΔ). Επίσης πρέπει να ορισθεί το νόμιμο παράβολο, για την περίπτωση που ασκηθεί αιτιολογημένη ανακοπή ερημοδικίας κατά της απόφασης αυτής από τους ερημοδικασθέντες εκκαλούντες (άρθρα 501, 502 και 505 ΚΠολΔ), κατά τα ειδικότερα οριζόμενα στο διατακτικό της παρούσας. Τέλος, τα δικαστικά έξοδα της εφεσίβλητης για τον παρόντα βαθμό δικαιοδοσίας, κατόπιν υποβολής σχετικού αιτήματος, πρέπει να επιβληθούν εις βάρος των εκκαλούντων, λόγω της ήττας τους, (άρθρα 176, 183 και 191 παρ. 2 ΚΠολΔ).</p>
   <p>ΓΙΑ ΤΟΥΣ ΛΟΓΟΥΣ ΑΥΤΟΥΣ</p>
   <p>ΔΙΚΑΖΕΙ ερήμην των εκκαλούντων.</p>
   <p>ΟΡΙΖΕΙ το παράβολο ερημοδικίας στο ποσό των διακοσίων ενενήντα (290) ευρώ, για την περίπτωση που ασκηθεί αιτιολογημένη ανακοπή ερημοδικίας κατά της παρούσας απόφασης από τους απολειπόμενους εκκαλούντες.</p>
   <p>ΑΠΟΡΡΙΠΤΕΙ την έφεση.</p>
   <p>ΚΑΤΑΔΙΚΑΖΕΙ τους εκκαλούντες στα δικαστικά έξοδα της εφεσίβλητου, του παρόντος βαθμού δικαιοδοσίας, τα οποία ορίζει σε τετρακόσια πενήντα (450) ευρώ.</p>
   <p>Κρίθηκε, αποφασίσθηκε και δημοσιεύθηκε στον Πειραιά σε έκτακτη, δημόσια στο ακροατήριό του συνεδρίαση,&nbsp; στις <strong>&nbsp;5 Ιουλίου 2018</strong>, χωρίς την παρουσία των διαδίκων και του πληρεξουσίου δικηγόρου της εφεσίβλητης.</p>
   <p><strong>Η &nbsp;&nbsp;ΔΙΚΑΣΤΗΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </strong><strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</strong><strong>&nbsp;&nbsp;Η ΓΡΑΜΜΑΤΕΑΣ</strong></p>
  </div><!-- .entry-content -->
 </article>
</div></div></div></body></html>