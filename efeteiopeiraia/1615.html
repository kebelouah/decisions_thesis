<html><body><h1>Αριθμός απόφασης 489/2018</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=1615<br/><div class="content"><div class="content-inner">
 <article id="post-1615" class="entry entry-single post-1615 post type-post status-publish format-standard hentry category-20 category-18">
  <h1 class="entry-title entry--item h2">Αριθμός απόφασης 489/2018</h1>
  <div class="entry-content entry--item">
   <div class="printomatic pom-small-black " id="id6896" data-print_target="article"></div>
   <p style="text-align: center;"><strong>&nbsp;</strong><strong>Αριθμός&nbsp;&nbsp;&nbsp; 489/2018</strong></p>
   <p style="text-align: center;"><strong>ΤΟ ΜΟΝΟΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p style="text-align: center;"><strong>ΝΑΥΤΙΚΟ ΤΜΗΜΑ</strong></p>
   <p>Αποτελούμενο από τη Δικαστή, Χαρίκλεια Σαραμαντή, Εφέτη, η οποία ορίσθηκε από τον Πρόεδρο του Τριμελούς Συμβουλίου Διευθύνσεως του Εφετείου Πειραιώς, και από τη Γραμματέα Κ.Δ</p>
   <p style="text-align: center;"><strong>ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center;"><strong>ΚΑΙ ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <p>Οι ένδικες από: 1) 7-3-2017 και με αριθμό έκθεσης κατάθεσης …….. και 2) 3-4-2017 και με αριθμό έκθεσης κατάθεσης ……. αντίθετες εφέσεις της εναγομένης και του ενάγοντος, αντιστοίχως και ήδη εκκαλούντων, κατά της με αριθμό 2169/2016 οριστικής απόφασης του Μονομελούς Πρωτοδικείου Πειραιώς, το οποίο δίκασε την από 16-12-2014 και με αριθμό έκθεσης κατάθεσης&nbsp; ……… αγωγή του ενάγοντος και ήδη εκκαλούντος της δεύτερης των εφέσεων και εφεσίβλητου της πρώτης, κατά την ειδική διαδικασία των εργατικών διαφορών (άρθρα 82 ΚΙΝΔ και 664-676 ΚΠολΔ), αντιμωλία των διαδίκων, έχουν ασκηθεί νομότυπα και εμπρόθεσμα, κατά τα άρθρα 495,&nbsp; 511, 513, 516 παρ. 1, 517, 518 παρ. 2, 520 παρ. 1 ΚΠολΔ, εφόσον οι διάδικοι δεν επικαλούνται, ούτε άλλωστε προκύπτει από τα σχετικά έγγραφα, ότι έγινε επίδοση της εκκαλουμένης απόφασης και δεν παρήλθε έως την άσκηση αυτών η προθεσμία των δυο (2) ετών από τη δημοσίευση της προσβαλλόμενης απόφασης (3-11-2016), σύμφωνα με το άρθρο 518 παρ. 2 ΚΠολΔ. Επομένως, εφόσον παραδεκτά φέρονται προς συζήτηση ενώπιον του Δικαστηρίου αυτού (άρθρο 19 του ΚΠολΔ), πρέπει να γίνουν τυπικά δεκτές και να ερευνηθούν περαιτέρω συνεκδικαζόμενες ως προς το παραδεκτό και το βάσιμο των λόγων τους (άρθρο 533 παρ. 1 ΚΠολΔ), κατά την ίδια ως άνω ειδική διαδικασία,&nbsp; αφού αφορούν τους ίδιους διαδίκους, υπάγονται στην ίδια διαδικασία, στρέφονται κατά της ίδιας απόφασης και, κατά την κρίση του Δικαστηρίου, διευκολύνεται και επιταχύνεται η διεξαγωγή της δίκης και επέρχεται μείωση των εξόδων (άρθρο 246 ΚΠολΔ).</p>
   <p>Ο ενάγων και ήδη εκκαλών – εφεσίβλητος με την από 16-12-2014 αγωγή, που άσκησε ενώπιον του Μονομελούς Πρωτοδικείου Πειραιώς, ζήτησε, μετά τον παραδεκτό μερικό περιορισμό του αιτήματός της, με δήλωση της πληρεξουσίας δικηγόρου του, η οποία καταχωρήθηκε στα ταυτάριθμα με την εκκαλουμένη απόφαση πρακτικά συνεδρίασης του πρωτοβαθμίου Δικαστηρίου (άρθρα 295 παρ. 1 εδ. β, 297 ΚΠολΔ), να υποχρεωθεί, με απόφαση κηρυσσομένη προσωρινά εκτελεστή, η εναγομένη και ήδη εφεσίβλητος – εκκαλούσα να του καταβάλει το συνολικό ποσό των 39.630,26 ευρώ, νομιμοτόκως από την απόλυσή του και επικουρικά από την επίδοση της αγωγής, ως διαφορές αμοιβής παρασχεθείσας υπερωριακής εργασίας τις καθημερινές, Σάββατα, Κυριακές και αργίες και αποζημίωσης απόλυσης και να αναγνωριστεί ότι η εναγομένη οφείλει να του καταβάλει το συνολικό ποσό των 52.537,92 ευρώ, νομιμοτόκως ομοίως από την απόλυσή του και επικουρικά από την επίδοση της αγωγής, ως διαφορές πρόσθετης αμοιβής λόγω πραγματοποιήσεως δρομολογίων εξπρές και επιδομάτων (δώρων) εορτών Χριστουγέννων και Πάσχα, από την ναυτολόγησή του με την ειδικότητα του υπάρχου στο επιβατηγό ακτοπλοϊκό πλοίο «Θ» της εναγομένης, κατά τα εκτιθέμενα ειδικότερα στην αγωγή χρονικά διαστήματα, αντί των καθοριζόμενων από την οικεία και εκάστοτε ισχύουσα Σ.Σ.Ν.Ε. όρων και αποδοχών. Το πρωτοβάθμιο Δικαστήριο, με την εκκαλούμενη απόφασή του, δέχθηκε εν μέρει την αγωγή και υποχρέωσε την εναγομένη να καταβάλει στον ενάγοντα το ποσό των 3.614,20 ευρώ, νομιμοτόκως από την επομένη της απόλυσης, το οποίο κήρυξε προσωρινώς εκτελεστό,&nbsp; εν μέρει και για το ποσό των 2.000 ευρώ και αναγνώρισε ότι η εναγομένη οφείλει να καταβάλει στον ενάγοντα το ποσό των 8.517 ευρώ, νομιμοτόκως από την επομένη της απόλυσης. Κατά της απόφασης αυτής παραπονούνται οι εκκαλούντες και ζητούν για τους λόγους, που αναφέρουν στις εφέσεις τους, οι οποίοι ανάγονται σε εσφαλμένη ερμηνεία και εφαρμογή του νόμου και πλημμελή εκτίμηση των αποδείξεων, να εξαφανισθεί η εκκαλουμένη απόφαση και η μεν εκκαλούσα της πρώτης έφεσης να απορριφθεί στο σύνολό της η ένδικη αγωγή του εφεσιβλήτου εναντίον της, ο δε εκκαλών της δεύτερης έφεσης να γίνει δεκτή στο σύνολό της η ένδικη αγωγή του κατά της εφεσίβλητης.</p>
   <p>Από την εκτίμηση των με αριθμούς …….. ενόρκων βεβαιώσεων η πρώτη του μάρτυρα …….. ενώπιον της&nbsp; συμβολαιογράφου Θεσσαλονίκης ……. η δεύτερη του μάρτυρα ………&nbsp; ενώπιον του Ειρηνοδίκη Πειραιώς που ελήφθησαν με επιμέλεια του ενάγοντος και κατόπιν νομότυπης και εμπρόθεσμης, σύμφωνα με το άρθρο 671 παρ. 1 ΚΠολΔ, κλήτευσης της αντιδίκου, όπως προκύπτει από την με αριθμό έκθεση επίδοσης της&nbsp; δικαστικής επιμελήτριας στο Πρωτοδικείο Πειραιώς, των με αριθμούς ……… ενόρκων βεβαιώσεων των ………. καθώς και η ………. ένορκη βεβαίωση του ………., ενώπιον του συμβολαιογράφου Πειραιώς ………… που ελήφθησαν με επιμέλεια της εναγομένης, ομοίως κατόπιν εμπρόθεσμης και νομότυπης κλήτευσης του αντιδίκου της, όπως προκύπτει από την ………… έκθεση επίδοσης του δικαστικού επιμελητή στο Πρωτοδικείο Πειραιώς ……….&nbsp; και του συνόλου των εγγράφων, που οι διάδικοι επαναπροσκομίζουν με νόμιμη επίκληση, προκειμένου να χρησιμεύσουν είτε ως αυτοτελή αποδεικτικά μέσα για άμεση απόδειξη (άρθρο 438 ΚΠολΔ) είτε για τη συναγωγή δικαστικών τεκμηρίων (άρθρα 395, 524 παρ. 1 του ΚΠολΔ), χωρίς να παραλείπεται κάποιο εξ αυτών, για την κατ’ ουσία διάγνωση της διαφοράς, αποδεικνύονται τα ακόλουθα πραγματικά περιστατικά: Δυνάμει σύμβασης ναυτικής εξαρτημένης εργασίας αορίστου χρόνου, που καταρτίστηκε στον Πειραιά, στις 25-2-2013, ο ενάγων, Έλληνας απογεγραμμένος ναυτικός, ναυτολογήθηκε αυθημερόν από τον πλοίαρχο, σύμφωνα με τα άρθρα 53 και 54 ΚΙΝΔ, με την ειδικότητα του υπάρχου, στο υπό ελληνική σημαία ακτοπλοϊκό Ε/Γ-Ο/Γ πλοίο «Θ.», με αριθμό νηολογίου Πειραιώς ….,&nbsp; κ.ο.χ. 4.935,37, πλοιοκτησίας της εναγομένης, αντί των προβλεπόμενων από την οικεία και εκάστοτε ισχύουσα, κατά το χρόνο της υπηρεσίας του,&nbsp; συλλογική σύμβαση ναυτικής εργασίας πληρωμάτων επιβατηγών ακτοπλοϊκών πλοίων (Σ.Σ.Ν.Ε.) και απασχολήθηκε σε αυτό, με την ως άνω ειδικότητα, έως 1-11-2013, οπότε απολύθηκε λόγω διακοπής δρομολογίων, εξαιτίας της ετήσιας επιθεώρησης. Στις 20-12-2013 ο ενάγων προσλήφθηκε, δυνάμει νέας σύμβασης, με τους ίδιους όρους, συμφωνίες και ειδικότητα και ναυτολογήθηκε αυθημερόν στο ως άνω πλοίο έως 29-10- 2014, οπότε απολύθηκε, κατόπιν αμοιβαίας συναίνεσης, όπως αναγράφηκε στο ναυτικό φυλλάδιό του.</p>
   <p>Σύμφωνα με το άρθρο 11 των&nbsp; ισχυουσών ΣΣΝΕ κατά τα επίδικα χρονικά διαστήματα, οι ώρες υποχρεωτικής εβδομαδιαίας εργασίας εν πλω και στο λιμένα για όλους τους ναυτικούς που αφορά ορίζονται σε σαράντα (40) εβδομαδιαίως, δηλαδή οκτώ (8) ώρες ημερησίως από Δευτέρα μέχρι Παρασκευή, ενώ, σύμφωνα με το άρθρο 6, για τις διανυόμενες μηνιαίως Κυριακές εν πλω και στο λιμένα καταβάλλεται ιδιαίτερη αμοιβή, υπό τύπο επιδόματος, για την μέχρι οκτώ ωρών εργασία την ημέρα αυτή, ανερχόμενη μηνιαίως σε ποσοστό 22% επί του βασικού μισθού. Όπως διευκρινίζεται δε με την παράγραφο 2 του ίδιου άρθρου, το επίδομα αυτό θα καταβάλλεται σε όλο το πλήρωμα και για όλες τις Κυριακές, ανεξαρτήτως παροχής εκ μέρους του υπηρεσίας, με την έννοια ότι&nbsp; εάν παρασχεθεί παρά ταύτα εργασία εντός του οκταώρου, αυτή δεν θεωρείται υπερωριακή, αλλά εμπίπτει στην αμοιβή του 22% του βασικού μισθού, που καλύπτει το επίδομα αυτό, ενώ υπερωριακή (αμειβόμενη ως υπερωριακή εργασία των καθημερινών) είναι η πέραν του οκταώρου εργασία της Κυριακής. Εξ ολοκλήρου υπερωριακά αμείβεται επίσης και η εργασία που παρέχεται κατά τα Σάββατα και τις αργίες, ήτοι την 1η του έτους, την εορτή των Θεοφανείων, την Καθαρά Δευτέρα, την 25η Μαρτίου, τη Μεγάλη Παρασκευή, τη Δευτέρα του Πάσχα, την εορτή του Αγίου Γεωργίου, την 1η Μαΐου, την εορτή της Αναλήψεως, τη 15η Αυγούστου, τη 14η Σεπτεμβρίου, την 28η Οκτωβρίου, την εορτή του Αγίου Νικολάου, την εορτή των Χριστουγέννων, την 26η Δεκεμβρίου και τις καθορισμένες ως ημέρες αργίας τοπικές εορτές ελληνικών λιμένων ναυλοχίας του πλοίου, όπως προκύπτει από τα σχετικά άρθρα της οικείας ΣΣΝΕ. Η πρόσθετη υπερωριακή απασχόληση κατά τα Σάββατα και τις ως άνω αργίες αμείβεται ανά ώρα με το ωρομίσθιο, όπως αυτό εξευρίσκεται κατ’ άρθρο 13 παρ. 1 της ίδιας ΣΣΝΕ, προσαυξημένο κατά 50% (άρθρο 13 παρ. 5) η δε&nbsp; υπερωριακή εργασία που παρέχεται κατά τις καθημερινές και τις Κυριακές (πέραν του πρώτου οκταώρου εργασίας) αμείβεται ανά ώρα με το ωρομίσθιο, όπως αυτό εξευρίσκεται, ομοίως, κατ’ άρθρο 13 παρ. 1, προσαυξημένο κατά 25% (άρθρο 13 παρ. 2). Οι μηνιαίες αποδοχές του ενάγοντα ναυτικού παρέμειναν για το έτος 2013 στα ποσά που καθορίστηκαν με την ισχύουσα ΣΣΝΕ, όπως κυρώθηκε με την ΥΑ 3525.1.5.2/01/2011 – ΦΕΚ Β/1070/31-5-2011, σύμφωνα με την ΥΑ 3525.1.1.5/01/2013 – ΦΕΚ Β/2079/2013&nbsp; ενώ αμετάβλητες παρέμειναν και για το έτος 2014 σύμφωνα με την ΥΑ 3525.1.5/01/2014 – ΦΕΚ Β/1664/14-6-2014 και ανέρχονταν σε 1.810,10 ευρώ – μισθός ενέργειας πλέον 22% ως επίδομα Κυριακών, πλέον και σύμφωνα με το άρθρο 8 των άνω ΣΣΝΕ,&nbsp; 40,28 ευρώ ως ειδικό επίδομα υπάρχου, 288,28 ευρώ ως ειδικό επίδομα στοιβασίας και επίβλεψης φορτοεκφόρτωσης, 35,22 ευρώ ως επίδομα βαριάς και ανθυγιεινής εργασίας καθώς και 19,21 ευρώ ως ημερήσιο αντίτιμο τροφής (άρθρο 3), 597,95 ευρώ ως αποδοχές άδειας (άρθρο 15 : μισθός ενέργειας + επίδομα Κυριακών + αντίτιμο τροφής χ 22/30 χ 5 ημέρες), ενώ στα ποσά αυτά θα πρέπει να συνυπολογιστούν η αμοιβή της υπερωριακής απασχόλησής του καθώς και αμοιβή του για τα δρομολόγια εξπρές. Το δε ωρομίσθιο αμοιβής της υπερωριακής εργασίας του ενάγοντα διαμορφώνεται στο ποσό των 13,08&nbsp; και των 15,68 ευρώ.</p>
   <p>Περαιτέρω, σύμφωνα με το άρθρο 26 του Κανονισμού εσωτερικής υπηρεσίας επιβατηγών πλοίων (Β.Δ. 683/1960), &nbsp;Ο ύπαρχος είναι γενικώς «ο άμεσος συνεργάτης του Πλοιάρχου διά πάν ό,τι αφορά το&nbsp; πλοίον, τους επιβαίνοντες και το φορτίον και ο νόμιμος αναπληρωτής αυτού», ειδικώς «ο Αξιωματικός προϊστάμενος της υπηρεσίας καταστρώματος και&nbsp; του προσωπικού αυτής», τελεί «υπό τας αμέσους διαταγάς και τον έλεγχον του Πλοιάρχου και&nbsp; είναι υπεύθυνος και υπόλογος απέναντι αυτού εν τη ενασκήσει των&nbsp; καθηκόντων του», ενώ τα ειδικότερα καθήκοντα του εξειδικεύονται στα επόμενα άρθρα του άνω π.δ. και αφορούν την&nbsp; ευθύνη διά το σκάφος και τα σωσίβια μέσα αυτού (άρθρο 27), την ευθύνη για το προσωπικό καταστρώματος&nbsp; (άρθρο 28) το οποίο κατανέμει σε διάφορες&nbsp; εργασίες και είναι υπεύθυνος διά την εργασία, απόδοση, συμπεριφορά, διαγωγή, πειθαρχία και καλή εν γένει διοίκηση αυτού, την υγιεινή – καθαριότητα του πλοίου (άρθρο 29), των&nbsp;&nbsp;&nbsp; ενδιαιτημάτων των επιβαινόντων, των σκευών και ειδών κατακλίσεως αυτών, του μαγειρείου, εστιατορίου, των τροφαποθηκών, δεξαμενών ποσίμου ύδατος, λουτήρων, πλυντηρίων, αποχωρητηρίων και αναφέρει εις τον Πλοίαρχο τις υφισταμένας ελλείψεις και τα επιβαλλόμενα μέτρα, είναι υπεύθυνος για την Αστυνομία – Τάξις – Ασφάλεια (άρθρο 30), την&nbsp;&nbsp; καθημερινή επιθεώρηση του πλοίου (άρθρο 31), για την προετοιμασία προς άπαρση ή αγκυροβολία (άρθρο 32) σε συνεννόηση με τον Πλοίαρχο δίνει τις αναγκαίες&nbsp;&nbsp;&nbsp; διαταγές προς τους αρμοδίους Αξιωματικούς « όπως ετοιμάσουν εγκαίρως το&nbsp;&nbsp; πλοίον προς άπαρσιν ή αγκυροβολίαν», έχει την επιμέλεια φορτοεκφορτώσεων (άρθρο 35),&nbsp; είναι υπεύθυνος για τη&nbsp;&nbsp;&nbsp;&nbsp; φύλαξη και κίνηση των αναλωσίμων υλικών και εργαλείων καταστρώματος&nbsp;&nbsp;&nbsp; θεωρών το «βιβλίον αναλωσίμων υλικών καταστρώματος» και συνεννοούμενος&nbsp;&nbsp;&nbsp; μετά του Πλοιάρχου επί των υπαρχουσών εις τοιαύτα υλικά αναγκών&nbsp;&nbsp;&nbsp; (άρθρο 36).</p>
   <p>Το πλοίο της εναγομένης, κατά τα επίδικα χρονικά διαστήματα, εκτελούσε τα ακόλουθα τακτικά ακτοπλοϊκά δρομολόγια, σύμφωνα με τους προσκομιζόμενους από τον ενάγοντα πίνακες δρομολογίων (σχετ. η …… και το …….. ανακοίνωση δήλωσης δρομολόγησης του πλοίου της εναγομένης κατά τις περιόδους 2012-2013 και 2013-2014 αντίστοιχα), στην (δρομολογιακή) γραμμή Ραφήνας – Κυκλάδων, οι οποίοι δεν αμφισβητούνται από την εναγομένη, με λιμάνι αφετηρίας και κατάπλου σύμφωνα με τους εν λόγω πίνακες το λιμάνι της Μυκόνου αφού τα καθημερινά&nbsp; δρομολόγια τα οποία εκτελούσε, κατά κύριο, λόγο άρχιζαν ώρα 7.20&nbsp;&nbsp; με τον απόπλου του πλοίου από το λιμάνι της Μυκόνου ως λιμάνι αφετηρίας προς&nbsp; τα λιμάνια προορισμού, Τήνου, Άνδρου και Ραφήνας και επιστροφή από τα ίδια λιμάνια, έληγαν δε, μετά την εκτέλεση του δρομολογίου με τον κατάπλου του πλοίου ώρα 22.00 στο λιμάνι αφετηρίας, της Μυκόνου (άρθρο 1 του π.δ. 814/1974), όπου και διανυκτέρευε και αναπαυόταν το πλήρωμα από την ώρα κατάπλου (22.00) έως την έναρξη της προετοιμασίας για τον απόπλου (ώρα 7.20), ήτοι για πλέον των οκτώ ωρών ενώ αντίστοιχα η παραμονή του πλοίου στο λιμάνι της Ραφήνας δεν ξεπερνούσε τις έξι ώρες. Μάλιστα η έναρξη ορισμένων δρομολογίων από το λιμάνι της Ραφήνας, σε όσες περιπτώσεις συνέβη, οφειλόταν στην επέκταση του δρομολογίου με την αναχώρηση του πλοίου από το λιμάνι της Μυκόνου προς τη Ραφήνα και σε συχνότητα τέτοια που δεν μπορεί να προσδώσει στο τελευταίο λιμάνι τον χαρακτήρα του λιμανιού αφετηρίας για τα δρομολόγια του πλοίου της εναγομένης κατά τον επίδικο χρόνο, αφού μάλιστα υπήρξαν χρονικοί περίοδοι όπου είτε δεν υπήρξε καθόλου&nbsp; η ως άνω επέκταση (από 1-4-έως 29-4-2013 από 8-5 έως 31-5-2013, από 1-10 έως 1-11-2013, από 20-12-2013 έως και 15-4-2014, από 24-4-έως και 31-5-2014 και από 15-9 έως και 29-10-2014),&nbsp; είτε είχε προγραμματιστεί για μια φορά την εβδομάδα (από 1-6 έως και 16-6-2013,&nbsp;&nbsp; από 17-6 έως και 15-9-2013, από 16-9 έως και 30-9-2013, από 1-6 έως και 5-6-2014 και από 10-6 έως και 14-9-2014), είτε συνέπιπταν σε εορταστικές περιόδους προς εξυπηρέτηση της αυξημένης κίνησης επιβατών από το λιμάνι της Ραφήνας (από 30-4-2013 έως και 7-5-2013, από 16-4-έως και 23-4-2014, εορτή Πάσχα 2013 και 2014 καθώς και από 6-6 έως και 9-6-2014).</p>
   <p>Συγκεκριμένα : Κατά το χρονικό διάστημα από 25-2-2013 έως και 31-3-2013, το πλοίο αναχωρούσε από Δευτέρα έως και Σάββατο στις 07.20 από το λιμάνι της Μυκόνου για Ραφήνα μέσω των λιμένων της Τήνου και της Άνδρου, όπου κατέφθανε στις 12.00 και εν συνεχεία αναχωρούσε από το λιμάνι της Ραφήνας στις 17.30 για Άνδρο – Τήνο και Μύκονο, όπου επέστρεφε στις 22.00, την δε Κυριακή εκτελούσε ακριβώς το ίδιο δρομολόγιο με τη διαφορά ότι αναχωρούσε από το λιμάνι της Μυκόνου στις 12.00 και έφθανε στη Ραφήνα στις 16.40, απ’ όπου κατέπλεε στις 17.30 για Άνδρο Τήνο Μύκονο, ίδιο δρομολόγιο δε με τις Κυριακές εκτέλεσε το πλοίο στις 18 και 25 – 3- 2013 (ημέρα Δευτέρα). Κατά τα χρονικά διαστήματα από 1-4-2013 έως και 29-4-2013, από 8-5-2013 έως και 31-5-2013 και από 1-10-2013 έως και 1-11-2013 το πλοίο από Δευτέρα έως Παρασκευή αναχωρούσε από το λιμάνι της Μυκόνου στις 07.35 π. μ. για Τήνο – Άνδρο – Ραφήνα και επέστρεφε στη Μύκονο στις 22.00 ενώ τα Σάββατα και της Κυριακές εκτελούσε ακριβώς το ίδιο δρομολόγιο με τη διαφορά ότι αναχωρούσε από το λιμάνι της Μυκόνου στις 12.00 μ.μ. όπου και επέστρεφε ομοίως στις 22.00, στις 1-11-2013, ωστόσο, ημέρα Παρασκευή αναχώρησε από τη Μύκονο στις 7.35 προς Τήνο – Άνδρο – Ραφήνα χωρίς επιστροφή. Τη Μεγάλη Τρίτη 30-4-2013 το πλοίο αναχώρησε από το λιμάνι της Μυκόνου στις 07.35′ π.μ. για Τήνο – Άνδρο -Ραφήνα, όπου αφίχθη στις 12.10 μ.μ, αναχώρησε εν συνεχεία από το λιμάνι της Ραφήνας στις 17.30 για Άνδρο και Τήνο, όπου κατέφθασε στις 21.15′, εν συνεχεία αναχώρησε από το λιμάνι της Τήνου στις 21.30′ για Ραφήνα, όπου αφίχθη στις 00.45 π.μ. της 1-5-2013 (Μ. Τετάρτη). Στις 1-5-2013 αναχώρησε από το λιμάνι της Ραφήνας στις 07.05 π.μ. για Άνδρο – Τήνο – Μύκονο, όπου αφίχθη στις 11.30 π.μ. και απέπλευσε εν συνεχεία στις 12.00 μ.μ. για Ραφήνα, όπου αφίχθη στις 15.30 και εν συνεχεία απέπλευσε για Άνδρο και Τήνο, όπου έφθασε στις 21.15 και αναχώρησε για Ραφήνα στις 21.30, καταφθάνοντας στις 00.45 π.μ. της 2-5-2013. Το πλοίο στις 2-5-2013 ξεκίνησε το ταξίδι του από το λιμάνι της Ραφήνας στις 07.10 για Άνδρο – Τήνο – Μύκονο, απέπλευσε στις 12.00 μ.μ. από το λιμάνι της Μυκόνου για Ραφήνα και στις 17.30 απέπλευσε από το λιμάνι της Ραφήνας για Άνδρο – Τήνο -Μύκονο, όπου έφθασε στις 22.00 μ.μ., συνέχισε δε το ταξίδι του αποπλέοντας από το λιμάνι της Μυκόνου στις 22.30′ μ.μ. για Ραφήνα, όπου αφίχθη στις 02.30 π.μ. της 3-5-2013 (Μ. Παρασκευή). Στις 3-5-2013 το πλοίο απέπλευσε από το λιμάνι της Ραφήνας στις 07.10 π.μ. για Άνδρο – Τήνο – Μύκονο με επιστροφή στη Ραφήνα στις 15.30 και αναχώρηση για Μύκονο στις 17.30 μ.μ., όπου αφίχθη στις 22.00 μ.μ.. Στις 4-5-2013 (Μ. Σάββατο) απέπλευσε από τη Μύκονο στις 07.35 π.μ. για Τήνο – Άνδρο -Ραφήνα και με αντίστροφη πορεία πλεύσης έφθασε στη Μύκονο στις 21.00 μ.μ. Στις 5-5-2013 δεν εκτελέσθηκε δρομολόγιο ενώ στις 6-5-2013 (Δευτέρα Πάσχα) το πλοίο αναχώρησε από τη Μύκονο στις 12.00 για Τήνο, Άνδρο, Ραφήνα, όπου έφθασε στις 16.40′, απέπλευσε στη συνέχεια από τη Ραφήνα στις 17.30 μ.μ. για Άνδρο από όπου αναχώρησε στις 20.00 μ.μ. πάλι για Ραφήνα, όπου αφίχθη στις 21.55 μ.μ.. Στις 7-5-2013 το πλοίο αναχώρησε από το λιμάνι της Ραφήνας στις 07.05 π.μ. για Άνδρο – Τήνο – Μύκονο, όπου έφθασε στις 11.30 π.μ., αναχώρησε εν συνεχεία στις 13.00 μ.μ. για Τήνο – Άνδρο – Ραφήνα, όπου έφθασε στις 17.40 μ.μ. και αναχώρησε εν συνεχεία στις 18.30 μ.μ για Τήνο και Μύκονο, όπου αφίχθη στις 22.30 μ.μ.. Κατά τα χρονικά διαστήματα από 1-6-2013 έως και 16-6-2013 και από 16-9-2013 έως και 30-9-2013, το πλοίο από Δευτέρα έως και Πέμπτη, αναχωρούσε από το λιμάνι της Μυκόνου στις 07.35 για Τήνο – Άνδρο – Ραφήνα, όπου κατέπλεε στις 12.10 και εν συνεχεία αναχωρούσε στις 17.30′ μ.μ για Άνδρο-Τήνο – Μύκονο, όπου αφικνείτο στις 22.00 μ.μ., την Παρασκευή αναχωρούσε από το λιμάνι της Μυκόνου στις 07.25 π.μ. για Τήνο-Άνδρο – Ραφήνα και απέπλεε από το λιμάνι της Ραφήνας στις 17.30 μ.μ. για Άνδρο – Τήνο – Μύκονο, όπου αφικνείτο στις 22.00 μ.μ., εν συνεχεία αναχωρούσε στις 22.30 μ.μ. από το λιμάνι της Μυκόνου και αφικνείτο στις 02.30 π.μ. του Σαββάτου στη Ραφήνα. Το Σάββατο στις 07.05 π.μ. αναχωρούσε από το λιμάνι της Ραφήνας για Άνδρο – Τήνο – Μύκονο και εν συνεχεία αναχωρούσε από το λιμάνι της Μυκόνου στις 12.00 μ.μ. για Τήνο-Άνδρο – Ραφήνα, όπου αφικνείτο στις 16.40 μ.μ. και εν συνεχεία απέπλεε στις 17.30 μ.μ. για Άνδρο – Τήνο – Μύκονο, όπου αφικνείτο στις 22.00 μ.μ.. Την Κυριακή αναχωρούσε από το λιμάνι της Μυκόνου στις 12.00 μ.μ. για Τήνο – Άνδρο – Ραφήνα και επιστροφή μέσω Άνδρου και Τήνου στη Μύκονο στις 22.00 μ.μ.. Κατά το χρονικό διάστημα από 17-6-2013 έως και 15-9-2013 το πλοίο κάθε Κυριακή αναχωρούσε από το λιμάνι της Μυκόνου στις 12.00 μ.μ. για Τήνο – Άνδρο – Ραφήνα, όπου αφικνείτο στις 16.40 μ.μ., απέπλεε από το λιμάνι της Ραφήνας στις 17.30 μ.μ. για Άνδρο, όπου έφθανε στις 19.25 μ.μ και εν συνεχεία αναχωρούσε στις 20.00 μ.μ. για Ραφήνα, όπου κατέφθανε στις 21.55 μ.μ., στη συνέχεια αναχωρούσε στις 22.45 μ.μ. από Ραφήνα για Τήνο, όπου αφικνείτο στις 01.45 π.μ. της Δευτέρας και κατέπλεε στις 01.55 π.μ. για Μύκονο όπου έφθανε στις 02.30 π.μ.. Στη συνέχεια αναχωρούσε από Μύκονο στις 07.25 πρωινή για Τήνο – Άνδρο -Ραφήνα, όπου αφικνείτο στις 12.10 μ.μ. και απέπλεε στις 17.30 μ.μ. για Άνδρο – Τήνο – Μύκονο, όπου αφικνείτο στις 22.00 μ.μ. Την Τρίτη – Τετάρτη – Πέμπτη, το πλοίο αναχωρούσε από το λιμάνι της Μυκόνου στις 07.25 πρωινή για Τήνο – Άνδρο -Ραφήνα και επιστροφή από Ραφήνα – Άνδρο – Τήνο στη Μύκονο στις 22.00 μ.μ.. Την Παρασκευή εκτελούσε το ίδιο δρομολόγιο με αυτό της Τρίτης – Τετάρτης και Πέμπτης, όμως, όταν το πλοίο έφθανε στη Μύκονο στις 22.00 μ.μ., απέπλεε στις 22.30 για Ραφήνα, όπου αφικνείτο στις 02.30 του Σαββάτου. Εν συνεχεία το πρωί του Σαββάτου αναχωρούσε στις 07.05 π.μ. για Άνδρο – Τήνο-Μύκονο, μετά απέστρεφε μέσω Τήνου και Άνδρου στη Ραφήνα στις 16.40 μ.μ., απ’ όπου απέπλεε στις 17.30 μ.μ. πάλι για Άνδρο-Τήνο – Μύκονο, όπου αφικνείτο στις 22.00 μ.μ. Στις 23-6-2013, όμως, ημέρα Κυριακή το πλοίο αναχώρησε από τη Μύκονο στις 12.00 μ.μ προς Τήνο – Άνδρο – Ραφήνα και εν συνεχεία αναχώρησε από τη Ραφήνα στις 17.30 μ.μ. προς Άνδρο – Τήνο -Μύκονο, όπου αφίχθη στις 22.00 μ.μ. Τη Δευτέρα στις 24-6-2013 το πλοίο αναχώρησε από τη Μύκονο στις 12.00 μ.μ. προς Τήνο -Άνδρο – Ραφήνα, όπου αφίχθη στις 16.40 μ.μ και εν συνεχεία αναχώρησε στις 17.30 μ.μ για Άνδρο και επιστροφή στη Ραφήνα στις 21.55 μ.μ και αναχώρηση εκ νέου στις 22.45 μ.μ. από Ραφήνα για Τήνο και Μύκονο, όπου αφίχθη στις 02.30 π.μ. της επομένης ημέρας (26-6-2013). Κατά τα χρονικά διαστήματα από 20-12-2013 έως και 15-4-2014, από 24-4-2014 έως και 31-5-2014 και από 15-9-2014 έως και 29-10-2014, το πλοίο από Δευτέρα έως και Παρασκευή αναχωρούσε στις 07.35 π. μ. από το λιμάνι της Μυκόνου για Τήνο – Άνδρο – Ραφήνα και επιστροφή στη Μύκονο μέσω Άνδρου και Τήνου στις 22.10 μ.μ και τα Σάββατα και Κυριακές αναχωρούσε για το ίδιο δρομολόγιο από Μύκονο στις 12.00 μ.μ., όπου επέστρεφε πάλι στις 22.10 μ.μ. (με λιγότερο χρόνο παραμονής στο λιμάνι της Ραφήνας). Τις Τρίτες 24-12-2013 και 31-12-2013 το πλοίο αναχώρησε από τη Μύκονο στις 07.35 π.μ. προς Τήνο – Άνδρο – Ραφήνα, όπου αφίχθη στις 12.10 μ.μ. Την Παρασκευή 20-12-2013 και την Πέμπτη 26-12-2013 εκτελέσθηκε δρομολόγιο από Ραφήνα στις 17.30 μ.μ. προς Άνδρο-Τήνο – Μύκονο με ώρα άφιξης στις 22.10 μ.μ. Την Πέμπτη 2-1-2014 εκτελέσθηκε δρομολόγιο από Ραφήνα στις 17.30 μ.μ. προς Άνδρο – Τήνο – Μύκονο με ώρα άφιξης στις 22.10 μ.μ.. Την Δευτέρα 6-1-2014 και την Τρίτη 25-3-2014 το πλοίο αναχώρησε από τη Μύκονο στις 12.30 μ.μ. προς Τήνο – Άνδρο – Ραφήνα, όπου αφίχθη στις 17.10 μ.μ και στη συνέχεια αναχώρησε από Ραφήνα προς Άνδρο – Τήνο – Μύκονο, όπου αφίχθη στις 22.30 μ.μ.. Την Παρασκευή 28-2-2014 το πλοίο μετά την άφιξη του στη Μύκονο στις 22.00 μ.μ. αναχώρησε στις 22.30 προς Ραφήνα, όπου αφίχθη στις 02.30 π.μ. της επομένης (Σαββάτου 1-3-2014). Στις 07.20 π.μ. αναχώρησε από τη Ραφήνα για Άνδρο – Τήνο – Μύκονο-Ραφήνα – Άνδρο – Τήνο – Μύκονο, όπου αφίχθη στις 22.10 μ.μ.. Την Δευτέρα 3-3-2014, το πλοίο αναχώρησε από τη Μύκονο στις 12.30’μ.μ. προς Τήνο – Άνδρο – Ραφήνα – Άνδρο – Ραφήνα -Τήνο – Μύκονο, όπου αφίχθη στις 02.30 π.μ. της 4-3-2014. Το πλοίο από 16-4-2014 έως και 23-4-2014 εκτέλεσε το ακόλουθο δρομολόγιο: τη Μ. Τετάρτη 16-4-2014 απέπλευσε από το λιμάνι της Μυκόνου στις 07.35′ για Τήνο – Άνδρο – Ραφήνα – Άνδρο -Τήνο – Μύκονο, όπου αφίχθη στις 22.10 μ.μ. συνέχισε το ταξίδι του αναχωρώντας από το λιμάνι της Μυκόνου στις 22.30 και αφίχθη στο λιμάνι της Ραφήνας στις 02.30 π.μ.. Αναχώρησε από το λιμάνι της Ραφήνας τη Μ. Πέμπτη στις 17-4-2014 στις 07.05 π.μ. για Άνδρο – Τήνο – Μύκονο – Ραφήνα – Άνδρο – Τήνο – Μύκονο, όπου&nbsp; αφίχθη&nbsp; στις 22.10&nbsp; και αναχώρησε στις 22.30&nbsp; μ.μ.&nbsp; για Ραφήνα, όπου αφίχθη στις 02.30 π.μ. της 18-4-2014 (Μ. Παρασκευής). Στις 18-4-2014 το πλοίο απέπλευσε από το λιμάνι της Ραφήνας στις 07.10 για Άνδρο – Τήνο – Μύκονο – Ραφήνα -Άνδρο -Τήνο – Μύκονο, με ώρα άφιξης στις 22.10 μ.μ.. Το Μ. Σάββατο 19-4-2014 το πλοίο αναχώρησε από το λιμάνι της Μυκόνου στις 07.35 π.μ. για Τήνο – Άνδρο – Ραφήνα – Άνδρο -Τήνο – Μύκονο, με ώρα άφιξης στις 21.00 μ.μ. Την Κυριακή του Πάσχα του έτους 2014 (20-4-2014) δεν εκτελέσθηκε δρομολόγιο, ενώ τη Δευτέρα του Πάσχα (21-4-2014) το πλοίο αναχώρησε από το λιμάνι της Μυκόνου για Τήνο – Άνδρο – Ραφήνα – Άνδρο -Ραφήνα, με ώρα άφιξης 21.55 μ.μ. Την Τρίτη (22-4-2014) το πλοίο αναχώρησε από το λιμάνι της Ραφήνας στις 07.05 π.μ. για Άνδρο -Τήνο – Μύκονο – Τήνο – Άνδρο – Ραφήνα – Άνδρο – Ραφήνα, όπου αφίχθη στις 21.55, συνέχισε το ταξίδι του αναχωρώντας στις 22.45 μ.μ. για Τήνο – Μύκονο, όπου αφίχθη στις 02.30 π.μ. της 23-4-2014. Στις 23-4-2014 το πλοίο απέπλευσε από το λιμάνι της Μυκόνου στις 07.35 π.μ. για Τήνο – Άνδρο – Ραφήνα – Άνδρο -Τήνο – Μύκονο, όπου αφίχθη στις 22.00 μ.μ.. Κατά το χρονικό διάστημα από 1-6-2014 έως και 5-6-2014 και από 10-6-2014 έως και 14-9-2014 το πλοίο κάθε Κυριακή αναχωρούσε από το λιμάνι της Μυκόνου στις 12.00 μ.μ. για Τήνο – Άνδρο – Ραφήνα – Άνδρο-Ραφήνα, όπου αφικνείτο στις 21.55 μ.μ και αναχωρούσε στις 22.45 μ.μ για Τήνο – Μύκονο, όπου αφικνείτο στις 02.30 π.μ. της Δευτέρας. Εν συνεχεία τη Δευτέρα αναχωρούσε από το λιμάνι της Μυκόνου στις 07.35 π.μ. για Τήνο – Άνδρο – Ραφήνα – Άνδρο -Τήνο – Μύκονο, όπου αφικνείτο στις 22.00 μ.μ.. Από Τρίτη έως και Πέμπτη του ως άνω χρονικού διαστήματος το πλοίο αναχωρούσε από το λιμάνι της Μυκόνου στις 07.35 π.μ. για Τήνο-Άνδρο – Ραφήνα – Άνδρο – Τήνο – Μύκονο, όπου αφικνείτο στις 22.00 μ.μ.. Κάθε Παρασκευή το πλοίο αναχωρούσε από το λιμάνι της Μυκόνου στις 07.25 π.μ. για Τήνο – Άνδρο – Ραφήνα – Άνδρο-Τήνο – Μύκονο, όπου αφικνείτο στις 22.00 μ.μ. και εν συνεχεία αναχωρούσε στις 22.30 μ.μ για Ραφήνα, όπου αφικνείτο στις 02.30 π.μ. του Σαββάτου. Το Σάββατο στις 07.05 π.μ. αναχωρούσε από το λιμάνι της Ραφήνας για Άνδρο – Τήνο – Μύκονο και εν συνεχεία αναχωρούσε από το λιμάνι της Μυκόνου στις 12.00 μ.μ. για Τήνο – Άνδρο – Ραφήνα, όπου αφικνείτο στις 16.40 μ.μ. και εν συνεχεία απέπλεε στις 17.30 μ.μ. για Άνδρο – Τήνο – Μύκονο, όπου αφικνείτο στις 22.10 μ.μ.. Την Πέμπτη, όμως, στις 14-8-2014, του ανωτέρω χρονικού διαστήματος, μετά την άφιξη του πλοίου στη Μύκονο στις 22.10 μ.μ. αναχώρησε την 22.30 μ.μ. προς Ραφήνα, όπου έφθασε την 02.30 π.μ. της επομένης. Την Παρασκευή 15-8-2014, το πλοίο αναχώρησε από το λιμάνι της Ραφήνας στις 07.05 π.μ. για Άνδρο – Τήνο – Μύκονο και εν συνεχεία αναχώρησε από το λιμάνι της Μυκόνου στις 12.00 μ.μ. το λιμάνι της Ραφήνας, όπου αφίχθη στις 15.30 μ.μ. και εν συνεχεία απέπλευσε στις 17.30 μ.μ. από Ραφήνα για Άνδρο – Τήνο -Μύκονο, όπου αφίχθη στις 22.10 μ.μ. και αναχώρησε στις 22.30 μ.μ για το λιμάνι της Ραφήνας, όπου αφίχθη στις 02.30 π.μ. της επομένης ημέρας (16-8-2014). Τέλος, κατά το χρονικό διάστημα από 6-6-2014 έως και 9-6-2014, το πλοίο εκτέλεσε τα ακόλουθα δρομολόγια: την Πέμπτη 6-6-2014 το πλοίο αναχώρησε στις 07.35 από το λιμάνι της Μυκόνου για Τήνο – Άνδρο – Ραφήνα – Άνδρο -Τήνο – Μύκονο, όπου αφίχθη στις 22.10 μ.μ. και αναχώρησε στις 22.30 για το λιμάνι της Ραφήνας, όπου αφίχθη στις 02.30 π.μ. της Παρασκευής 7-6-2014. Την Παρασκευή 7-6-2014, το πλοίο αναχώρησε από το λιμάνι της Ραφήνας στις 07.05 π.μ. για Άνδρο -Τήνο – Μύκονο και εν συνεχεία αναχώρησε από το λιμάνι της Μυκόνου στις 12.00 μ.μ. για το λιμάνι της Ραφήνας, όπου αφίχθη στις 15.30 μ.μ. και εν συνεχεία απέπλευσε στις 17.30 μ.μ. από Ραφήνα για Άνδρο – Τήνο – Μύκονο, όπου αφίχθη στις 22.10 μ.μ. και αναχώρησε στις 22.30 μ.μ για το λιμάνι της Ραφήνας, όπου αφίχθη στις 02.30 π.μ. της επομένης ημέρας (8-6-2014). Το Σάββατο 8-6-2014, το πλοίο αναχώρησε από το λιμάνι της Ραφήνας στις 07.05 π.μ. για Άνδρο – Τήνο – Μύκονο και εν συνεχεία αναχώρησε από το λιμάνι της Μυκόνου στις 12.00 μ.μ. για το λιμάνι της Ραφήνας, όπου αφίχθη στις 15.30 μ.μ. και εν συνεχεία απέπλευσε στις 17.30 μ.μ. από Ραφήνα για Άνδρο – Τήνο – Μύκονο, όπου αφίχθη στις 22.10 μ.μ.. Την Κυριακή 8-6-2014 το πλοίο αναχώρησε από το λιμάνι της Μυκόνου στις 12.00 μ.μ. για Τήνο – Άνδρο – Ραφήνα – Άνδρο – Τήνο – Μύκονο, όπου αφίχθη στις 22.10, τη Δευτέρα 9-6-2014 το πλοίο αναχώρησε από το λιμάνι της Μυκόνου στις 12.00 μ.μ, για Τήνο – Άνδρο – Ραφήνα -Άνδρο – Ραφήνα, όπου αφίχθη στις 21.55 μ. μ. και αναχώρησε εκ νέου στις 22.45 μ.μ. για Τήνο – Μύκονο, όπου αφίχθη στις 02.30 π.μ. της Τρίτης 10-6-2014, εν συνεχεία αναχώρησε από Μύκονο στις 07.35 π.μ. για Τήνο – Άνδρο – Ραφήνα – Άνδρο – Τήνο -Μύκονο, όπου αφίχθη στις 22.10 και αναχώρησε εκ νέου στις 22.30 για το λιμάνι της Ραφήνας, όπου αφίχθη στις 02.30 π.μ. της επομένης&nbsp;&nbsp; 11<sup>ης</sup>-6-3013&nbsp;&nbsp; (ημέρα&nbsp;&nbsp; Τετάρτη).</p>
   <p>Με βάση όλα τα παραπάνω,&nbsp; το είδος και τη διάρκεια των πλόων στη συγκεκριμένη&nbsp; ακτοπλοϊκή γραμμή που εκτελούσε το πλοίο το οποίο δεν παρείχε καμπίνες και σίτιση στους επιβάτες, τη σταθερή καταβολή κάθε μήνα ποσών για αμοιβή υπερωριακής εργασίας, τόσο τις καθημερινές και Κυριακές, όσο και τα Σάββατα,&nbsp; την ειδικότητα και τα συνυφασμένα με αυτήν καθήκοντα του ενάγοντα ναυτικού ο τελευταίος εργαζόταν επί εννέα ώρες ημερησίως&nbsp; κατά την περίοδο από Οκτώβριο έως και Μάιο και κατά την υπόλοιπη, θερινή, περίοδο με την αυξημένη επιβατική κίνηση όπου σημειωνόταν κατά κύριο λόγο και η επέκταση των δρομολογίων του πλοίου, εργαζόταν ημερησίως επί δέκα ώρες, και επομένως παρείχε κατά τις καθημερινές και Κυριακές αντίστοιχα μία ώρα (από Οκτώβριο έως Μάιο) και δυο ώρες (το υπόλοιπο διάστημα) υπερωριακή εργασία, τα δε Σάββατα και τις αργίες εννέα ώρες&nbsp;&nbsp; (από Οκτώβριος έως Μάιο)&nbsp; και δέκα ώρες&nbsp; (το υπόλοιπο διάστημα)&nbsp; κρινόμενου, ενόψει των προεκτεθέντων, του αγωγικού ισχυρισμού περί ημερήσιας εργασίας δεκατεσσάρων ωρών, που επαναφέρεται με τον πρώτο λόγο της έφεσής του, ως υπερβολικού και αβάσιμου για το πέραν των ως άνω ωρών επί πλέον της καθημερινής απασχόλησης σκέλος του, όπως αντίστοιχα και του ισχυρισμού της εναγομένης&nbsp;&nbsp; που επαναφέρεται με τον πρώτο λόγο της έφεσής της, ότι ο ενάγων απασχολείτο, κατά κανόνα το οκτάωρό του. Η κρίση του Δικαστηρίου περί των ωρών απασχόλησης του ενάγοντα ναυτικού, στηρίζεται στις&nbsp; προσκομισθείσες ένορκες βεβαιώσεις συναδέλφων του οι οποίοι συνυπηρέτησαν μαζί του στο πλοίο της εναγομένης, χωρίς το γεγονός αυτό καθώς και η από μέρους τους διεκδίκηση όμοιων αξιώσεων να τους καθιστά μη αξιόπιστους συνεκτιμωμένου ότι οποιοσδήποτε άλλος πλην συναδέλφων συνυπηρετησάντων στο ίδιο πλοίο με τον ενάγοντα μάρτυρας, θα στερείτο της δυνατότητας να έχει προσωπική και άμεση αντίληψη για όσα καταθέτει για αυτό εξάλλου και η εναγομένη προσκομίζει προς αντίκρουση της αγωγής ένορκες βεβαιώσεις ναυτικών που υπηρετούν κατά το χρόνο που καταθέτουν στο πλοίο και έχουν επομένως εργασιακή σχέση με την πλοιοκτήτρια εταιρία χωρίς αυτό να τους καθιστά λιγότερο ή περισσότερο αξιόπιστους από τους μάρτυρες του ενάγοντος. Ενόψει αυτών&nbsp; το Δικαστήριο και προκειμένου να&nbsp; σχηματίσει την δικανική του πεποίθηση συνεκτιμά όλες τις ένορκες βεβαιώσεις που προσκομίστηκαν ενώπιον του, σταθμίζοντας αυτές κατά το βαθμό γνώσης και αξιοπιστίας καθενός των μαρτύρων σε συνδυασμό και με τα λοιπά αποδεικτικά μέσα και τα διδάγματα της κοινής πείρας. Το πρωτοβάθμιο Δικαστήριο, επομένως, που δέχθηκε τα ανωτέρω ορθά&nbsp; το νόμο εφάρμοσε και τις αποδείξεις εκτίμησε και θα πρέπει οι περί του αντιθέτου ως άνω, πρώτοι&nbsp; λόγοι των κρινομένων εφέσεων να απορριφθούν ως ουσιαστικά αβάσιμοι. Στο σημείο αυτό πρέπει να επισημανθεί ότι, εκτός από τις ώρες υπερωριακής εργασίας, οι διάδικοι δεν αμφισβητούν και δεν προσβάλλουν με λόγο έφεσης το μαθηματικό υπολογισμό της υπερωριακής εργασίας από την εκκαλουμένη, τον αριθμό των καθημερινών, Σαββάτων και αργιών, κατά τις οποίες εκτελέστηκαν δρομολόγια από το πλοίο, το ποσό της κάθε ώρας υπερωρίας καθώς και το ληφθέν από τον ενάγοντα ποσό. Έτσι ο ενάγων για την υπερωριακή εργασία του επί 262 ημέρες το έτος 2013 και 302 ημέρες το έτος 2014, δικαιούται το ποσό των (22.373,44-18.759,24=) 3.614,20 ευρώ.</p>
   <p>Με βάση τα ανωτέρω, τις ώρες υπερωριακής εργασίας και τις αμοιβές που δικαιούται ο ενάγων, ορθά περαιτέρω το Πρωτοβάθμιο Δικαστήριο υπολόγισε τα επιδόματα εορτών με βάση ειδικότερα τις μη αμφισβητούμενες νόμιμες αποδοχές του ενάγοντα κατά τα επίδικα έτη, οι οποίες ανέρχονται σε 3.746,35 ευρώ&nbsp; συνυπολογίζοντας σ’ αυτές τον μέσο όρο της αμοιβής του για τις πραγματοποιηθείσες υπερωρίες ο οποίος ανέρχεται για το έτος 2013 στο ποσό των 1.186,05 ευρώ (10.358,08 ευρώ συνολική αμοιβή υπερωριακής εργασίας : 262 ημέρες διάρκεια της ναυτολόγησής του κατά το έτος 2013 χ 30)&nbsp; και για το έτος 2014 στο ποσό των 1.193,50 ευρώ (12.015,36 ευρώ συνολική αμοιβή υπερωριακής εργασίας : 302 ημέρες διάρκεια της ναυτολόγησής του κατά το έτος 2014 χ 30)&nbsp; και χωρίς να συνυπολογίσει την αμοιβή του για τα δρομολόγια εξπρές αφού αυτή, μη καταβαλλόμενη σταθερά και μόνιμα, δεν έχει το χαρακτήρα τακτικής παροχής (ΕφΠειρ 73/2016, 57/2015, 673/2015, 630/2014, 177/2012, 517/2011, 46/2011, 540/2006 δημοσ στην τνπ ΝΟΜΟΣ). Όπως η εκκαλουμένη απόφαση δέχθηκε και δεν εκκαλείται ως προς αυτό,(τον μαθηματικό υπολογισμό), ο ενάγων δικαιούται&nbsp; αντίστοιχα για Πάσχα και Χριστούγεννα 2013, 395,09 ευρώ και 563,30 ευρώ&nbsp; και για Πάσχα και Χριστούγεννα 2014, 559,14 και 444,16 ευρώ όπως ορθά υπολόγισε και επιδίκασε η εκκαλουμένη και όσα αντίθετα υποστηρίζουν οι διάδικοι η μεν εναγομένη με το δεύτερο λόγο της έφεσής της και ο ενάγων με τον τρίτο λόγο της έφεσής του είναι απορριπτέα ως ουσιαστικά αβάσιμα.</p>
   <p>Από τη διάταξη του άρθρου 33 των οικείων ΣΣΝΕ&nbsp; που τιτλοφορείται «Δρομολόγια Εξπρές», προκύπτει ότι α) σε κάθε περίπτωση κατά τον καθορισμό, την έγκριση και την εκτέλεση δρομολογίων πρέπει να προνοείται από την αρμόδια υπηρεσία (του ΥΕΝΑΝΠ ή ΥΘΥΝΑΛ) και από τους πλοιοκτήτες,, η παραμονή των πλοίων στο λιμάνι αφετηρίας τουλάχιστον 6 ώρες πριν από τον απόπλου για το επόμενο «δρομολόγιο», προκειμένου να παρασχεθεί στον πλοίαρχο και το πλήρωμα ο αναγκαίος χρόνος αναπαύσεως καθώς και προετοιμασίας του πλοίου για το επόμενο «δρομολόγιο», εάν δε αυτό κατ` εξαίρεση δεν καθίσταται δυνατό, καταβάλλεται στον πλοίαρχο και το πλήρωμα πρόσθετη αμοιβή, όπως αυτή καθορίζεται στο άρθρο αυτό (παρ. 1 και 2), β) ως «δρομολόγια», για τα οποία καταβάλλεται στον πλοίαρχο και το πλήρωμα η πρόσθετη αυτή αμοιβή, θεωρούνται εκείνα, για την εκτέλεση των οποίων το πλοίο αποπλέει από το λιμάνι αφετηρίας ή προορισμού, κατά περίπτωση, πριν περάσουν τουλάχιστον 6 ώρες από τον κατάπλου στο αντίστοιχο λιμάνι αφετηρίας ή προορισμού (παρ. 3, «δρομολόγια» εξπρές), γ) η πρόσθετη αυτή αμοιβή προβλέπεται για όλα τα εξπρές «δρομολόγια», με την παραπάνω έννοια, που αναφέρονται σε ακτοπλοϊκά – επιβατηγά πλοία που δεν έχουν τακτικές καθημερινές τουλάχιστον 6 αναχωρήσεις («δρομολόγια») την εβδομάδα από το λιμάνι αφετηρίας, και υπολογίζεται κατά τα ειδικότερα οριζόμενα στις παρ. 4 και 7, τακτικά δε θεωρούνται τα «δρομολόγια» εκείνα, κατά τα οποία το πλοίο αποπλέει από το λιμάνι αφετηρίας σε προκαθορισμένη κάθε ημέρα ώρα, έστω και αν η ώρα απόπλου δεν είναι η ίδια κάθε ημέρα, σε εκτέλεση τακτικού «δρομολογίου», δ) ειδικά, προκειμένου περί πλοίων, τα οποία έχουν τακτικές καθημερινές αναχωρήσεις από το λιμάνι αφετηρίας, η πρόσθετη αυτή αμοιβή καταβάλλεται για τα, πέραν των 5, «δρομολόγια» την εβδομάδα (παρ. 5, που αποτελεί διάταξη ειδικότερη εκείνης της&nbsp; παρ. 3), οι ναυτικοί δηλ. που εργάζονται σε ακτοπλοϊκά επιβατηγά πλοία που έχουν τακτικές καθημερινές αναχωρήσεις και εκτελούν περισσότερα από 5 κυκλικά «δρομολόγια» την εβδομάδα, είτε παραμένουν στο λιμάνι αφετηρίας 6 ώρες είτε όχι, λαμβάνουν την πρόσθετη αμοιβή που προβλέπεται στην προαναφερθείσα παρ. 7 του άρθρου αυτού, με τη διαφορά ότι ο αριθμός των δρομολογίων εξπρές δεν υπολογίζεται κατά την παρ. 4 αλλά κατά τα οριζόμενα στην παρ. 5 του ίδιου άρθρου, ε) τέλος, κατ’ εξαίρεση που εισάγεται με την παρ. 6 του ίδιου&nbsp; άρθρου, οι διατάξεις του δεν ισχύουν και δεν εφαρμόζονται, οι ναυτικοί δηλαδή δεν δικαιούνται την πρόσθετη αυτή αμοιβή για «δρομολόγια» εξπρές, σε ημερόπλοια δηλαδή στα πλοία που εκτελούν πλόες από τη ώρα 07.00 έως την 23.00 ώρα και σε πλοία τοπικών γραμμών, εκτός εάν, κατ` εξαίρεση δηλαδή της εξαιρέσεως αυτής (επάνοδο στον κανόνα) τα πλοία αυτά εκτελούν «δρομολόγια» ή επεκτείνουν τα δρομολόγιά τους τις νυκτερινές ώρες, δηλαδή από την ώρα 23.00 έως την ώρα 07.00 της επομένης, εννοείται, ημέρας (ΑΠ 259/2014, ΕφΠειρ 83/2014, 71/2014, δημοσ στην τνπ ΝΟΜΟΣ, ΕφΠειρ 33/2002 ΔΕΕ 2003.561). Σύμφωνα δε με το άρθρο 1 του Κανονισμού «περί ενδιαιτήσεως και καθορισμού αριθμού επιβατών των επιβατηγών πλοίων», ως ημερινοί πλόες νοούνται οι εκτελούμενοι μεταξύ των ωρών 05.00 έως 22.00 κατά τη θερινή περίοδο και των οποίων η συνολική διάρκεια δεν υπερβαίνει τις 12 ώρες. Ενόψει αυτών και των όσων έγινα δεκτά παραπάνω, των καθημερινών τακτικών δρομολογίων&nbsp; που κατά κύριο λόγο εκτελούσε το πλοίο της εναγομένης μεταξύ των ωρών 5.00&nbsp; και 22.00&nbsp; καθώς και τη συνολική διάρκεια των ημερήσιων πλόων του που δεν ξεπερνούσε τις 12 ώρες, εντάσσεται αυτό στα ημερόπλοια και περαιτέρω ενόψει της επέκτασης των πλόων του τις νυκτερινές ώρες ο ενάγων δικαιούται σύμφωνα με τα παραπάνω αμοιβής για όσα δρομολόγια πραγματοποιήθηκαν πέραν των πέντε την εβδομάδα και επεκτάθηκαν πέραν της ενδεκάτης βραδινής ώρας.</p>
   <p>Ειδικότερα, τα δρομολόγια «εξπρές» για τα οποία ο ενάγων δικαιούται τη σχετική πρόσθετη αμοιβή&nbsp; είναι τα ακόλουθα: 1) κατά τα χρονικά διαστήματα από 25-2-2013 έως 31-3-2013 και από 1-4-2013 έως 28-4-2013, το πλοίο πραγματοποιούσε επτά κυκλικά δρομολόγια εβδομαδιαίως, εκ των οποίων ουδέν ήταν δρομολόγιο εξπρές, αφού ουδείς πλους επεκτάθηκε κατά τις νυκτερινές ώρες, ήτοι μετά την 23.00 έως τις 07:00. 2) Κατά την εβδομάδα από 29-4-2013 έως 5-5-2013, το πλοίο εκτέλεσε επτά κυκλικά δρομολόγια, εκ των οποίων τα δύο άνω των πέντε ήταν εξπρές και ειδικότερα τα απογευματινά δρομολόγια της Μ. Τετάρτης και της Μ. Πέμπτης που επεκτάθηκαν κατά τις νυκτερινές ώρες και ήταν διάρκειας άνω των 12 ωρών. 3) Κατά το χρονικό διάστημα από 6-5-2013 έως 12-5-2013, το πλοίο πραγματοποίησε εφτά (7) κυκλικά δρομολόγια, εκ των οποίων ουδέν ήταν εξπρές καθώς ουδείς πλους επεκτάθηκε κατά τις νυκτερινές ώρες 4) Κατά το χρονικό διάστημα από 13-5-2013 έως 26-5-2013 το πλοίο πραγματοποίησε επτά κυκλικά δρομολόγια εβδομαδιαίως, εκ των οποίων ουδέν ήταν δρομολόγιο εξπρές, αφού ουδέν επεκτάθηκε κατά τις νυκτερινές ώρες 5) Κατά το χρονικό διάστημα από 27-5-2013 έως 23-6-2013 το πλοίο πραγματοποίησε οχτώ (8) κυκλικά δρομολόγια εβδομαδιαίως, εκ των οποίων το δρομολόγιο της Παρασκευής των τριών πρώτων εβδομάδων ήταν εξπρές διότι επεκτεινόταν κατά τις νυκτερινές ώρες και τα δρομολόγια της Παρασκευής (21/6) και της Κυριακής (23/6) της τελευταίας εβδομάδας ήταν εξπρές για τον ίδιο ως άνω λόγο και ως εκ τούτου κατά το εν λόγω χρονικό διάστημα πραγματοποίησε 1 δρομολόγιο εξπρές x 3 εβδομάδες + 2 δρομολόγια εξπρές χ 1 εβδομάδα = 5 δρομολόγια εξπρές διάρκειας άνω των 12 ωρών 6) Κατά το χρονικό διάστημα από 24-6-2013 έως 30-6-2013 το πλοίο πραγματοποίησε οχτώ (8) κυκλικά δρομολόγια, εκ των οποίων τα βραδινά δρομολόγια της 24/6, 28/6 και 30/6 ήταν εξπρές διότι επεκτεινόταν κατά τις νυκτερινές ώρες και ως εκ τούτου κατά το εν λόγω χρονικό διάστημα πραγματοποίησε τρία (3) δρομολόγια εξπρές διάρκειας άνω των 12 ωρών 7) Κατά το χρονικό διάστημα από 1-7-2013 έως 15-9-2013 το πλοίο πραγματοποίησε οχτώ (8) κυκλικά δρομολόγια εβδομαδιαίως εκ των οποίων το βραδινό της Παρασκευής και της Κυριακής ήταν εξπρές, ήτοι πραγματοποίησε δύο (2) δρομολόγια εξπρές εβδομαδιαίως διάρκειας άνω των 12 ωρών και συνολικά 11 εβδομάδες x 2 δρομολόγια εβδομαδιαίως = 22 δρομολόγια εξπρές 8) Κατά το χρονικό διάστημα από 16-9-2013 έως 29-9-2013 το πλοίο πραγματοποίησε οχτώ (8) κυκλικά δρομολόγια εκ των οποίων το βραδινό της Παρασκευής ήταν εξπρές, διότι επεκτεινόταν κατά τις νυχτερινές ώρες και ως εκ τούτου το εν λόγω χρονικό διάστημα πραγματοποίησε 1 εξπρές δρομολόγιο x 2 εβδομάδες = 2 δρομολόγια εξπρές διάρκειας άνω των 12 ωρών 9) Κατά το χρονικό διάστημα από 30-9-2013 έως 1-11-2013 το πλοίο πραγματοποιούσε επτά κυκλικά δρομολόγια εβδομαδιαίως εκ των οποίων ουδέν ήταν εξπρές, αφού ουδέν επεκτεινόταν τις νυχτερινές ώρες. 10) Κατά το χρονικό διάστημα από 20-12-2013 έως 23-2-2014 το πλοίο πραγματοποιούσε επτά κυκλικά δρομολόγια εβδομαδιαίως εκ των οποίων ουδέν ήταν εξπρές, αφού ουδέν επεκτεινόταν τις νυχτερινές ώρες 11) Κατά την εβδομάδα από 24-2-2014 έως 2-3-2014 το πλοίο πραγματοποίησε οχτώ (8) κυκλικά δρομολόγια εκ των οποίων το βραδινό της Παρασκευής 28/2/2014 ήταν εξπρές, διότι επεκτάθηκε τις νυχτερινές ώρες, αφού το πλοίο αφίχθη στο λιμάνι της Ραφήνας στις 02:30 της 1/3/2014, διήρκεσε δε άνω των 12 ωρών 12) Κατά την εβδομάδα από 3-3-2014 έως 9-3-2014 το πλοίο πραγματοποίησε εφτά (7) κυκλικά δρομολόγια εκ των οποίων το βραδινό της Δευτέρας 3/3/2014, διάρκειας άνω των 12 ωρών, ήταν εξπρές, διότι επεκτάθηκε τις νυχτερινές ώρες, αφού το πλοίο αφίχθη στο λιμάνι της Μυκόνου στις 02:30 της 4/3/2014 13) Κατά το χρονικό διάστημα από 10-3-2014 έως 13-4-2014 το πλοίο πραγματοποιούσε επτά (7) κυκλικά δρομολόγια εβδομαδιαίως εκ των οποίων ουδέν ήταν εξπρές, αφού ουδέν επεκτεινόταν τις νυχτερινές ώρες 14) Κατά την εβδομάδα από 14-4-2014 έως 20-4-2014 το πλοίο πραγματοποίησε οχτώ (8) κυκλικά δρομολόγια εκ των οποίων τα βραδινά της Μ. Τετάρτης 16/4/2014 και της Μ. Πέμπτης 17/4/2014 ήταν εξπρές, διότι επεκτάθηκαν τις νυχτερινές ώρες, αφού το πλοίο αφίχθη στο λιμάνι της Ραφήνας στις 02:30 της επομένης εκάστης ως άνω ημέρας και είχαν διάρκεια άνω των 12 ωρών 15) Κατά την εβδομάδα από 21-4-2014 έως 27-4-2014 το πλοίο πραγματοποίησε εφτά (7) κυκλικά δρομολόγια εκ των οποίων το βραδινό της Τρίτης του Πάσχα 22/4/2014 ήταν εξπρές, διότι επεκτάθηκε τις νυχτερινές ώρες, αφού το πλοίο αφίχθη στο λιμάνι της Μυκόνου στις 02:30 της 23/4/2014 με διάρκεια άνω των 12 ωρών 16) Κατά το χρονικό διάστημα από 28-4-2014 έως 25-5-2014 το πλοίο πραγματοποιούσε επτά (7) κυκλικά δρομολόγια εβδομαδιαίως εκ των οποίων ουδέν ήταν εξπρές, αφού ουδέν επεκτεινόταν τις νυχτερινές ώρες 17) Κατά την εβδομάδα από 26-5-2014 έως 1-6-2014 το πλοίο πραγματοποίησε εφτά (7) κυκλικά δρομολόγια, εκ των οποίων το βραδινό της Κυριακής 1/6/2014 ήταν εξπρές, διότι επεκτάθηκε τις νυχτερινές ώρες, αφού το πλοίο αφίχθη στο λιμάνι της Μυκόνου στις 02:30 της 2/6/2014 και είχε διάρκεια άνω των 12 ωρών 18) Κατά την εβδομάδα από 2-6-2014 έως 8-6-2014 το πλοίο πραγματοποίησε εννέα (9) κυκλικά δρομολόγια, εκ των οποίων τα δρομολόγια της Πέμπτης 5/6/2014 και της Παρασκευής 6/6/2014 ήταν εξπρές, διότι επεκτάθηκαν τις νυχτερινές ώρες, αφού το πλοίο αφίχθη στο λιμάνι της Ραφήνας στις 02:30 της επομένης εκάστης ως άνω ημέρας, τα δε δρομολόγια διήρκεσαν άνω των 12 ωρών 19) Κατά την εβδομάδα από 9-6-2014 έως 15-6-2014 το πλοίο πραγματοποίησε οχτώ (8) κυκλικά δρομολόγια, εκ των οποίων τα τρία άνω των πέντε και ειδικότερα το δρομολόγιο της Τρίτης 10/6/2014, της Παρασκευής 13/6/2014 και της Κυριακής 15/6/2014 ήταν εξπρές, διότι επεκτάθηκαν τις νυχτερινές ώρες, ήτοι πραγματοποίησε τρία (3) δρομολόγια εξπρές διάρκειας άνω των 12 ωρών 20) Κατά το χρονικό διάστημα από 16-6-2014 έως 10-8-2014 το πλοίο πραγματοποιούσε οχτώ (8) κυκλικά δρομολόγια εκ των οποίων τα βραδινά της Παρασκευής και της Κυριακής ήταν εξπρές, διότι επεκτείνονταν κατά τις νυχτερινές ώρες και ως εκ τούτου το εν λόγω χρονικό διάστημα πραγματοποίησε 2 εξπρές δρομολόγια x έξι (6) εβδομάδες = 12 δρομολόγια εξπρές διάρκειας άνω των 12 ωρών- και όχι και για τις οχτώ εβδομάδες του ανωτέρω χρονικού διαστήματος, καθ’ ότι κατά την εβδομάδα από 30/6/2014 έως 6/7/2014, το πλοίο δεν πραγματοποίησε δρομολόγια στις 5 και 6/7/2014, ένεκα μηχανικής βλάβης στο δεξιό έλικα του πλοίου και επομένως την εβδομάδα αυτή πραγματοποίησε πέντε κυκλικά δρομολόγια και επομένως κανένα εξπρές δρομολόγιο (διότι δεν υπήρξε υπέρβαση του ορίου των πέντε κυκλικών δρομολογίων) ενώ την επομένη εβδομάδα από 7/7/2014 έως και 13/7/2014, το πλοίο για τον ίδιο λόγο δεν πραγματοποίησε δρομολόγιο κατά τις ημερομηνίες 7, 8 και 9/7/2014 και επομένως την εβδομάδα αυτή πραγματοποίησε έξι δρομολόγια εκ των οποίων τα δύο επεκτάθηκαν και τις νυχτερινές ώρες (της Παρασκευής 11/7 και της Κυριακής 13/7), ωστόσο το ένα (άνω των πέντε) θεωρείται εξπρές και επομένως σύνολο δρομολογίων εξπρές το χρονικό διάστημα αυτό δεκατρία (13) διάρκειας άνω των 12 ωρών 21) Κατά την εβδομάδα από 11-8-2014 έως 17-8-2014 το πλοίο πραγματοποίησε εννέα (9) κυκλικά δρομολόγια, εκ των οποίων τα βραδινά της Πέμπτης 14/8/2014, της Παρασκευής 15/8/2014 και της Κυριακής 17/8/2014 ήταν εξπρές, διότι επεκτάθηκαν τις νυχτερινές ώρες και επομένως πραγματοποιήθηκαν τρία (3) δρομολόγια εξπρές διάρκειας άνω των 12 ωρών 22) Κατά το χρονικό διάστημα από 18-8-2014 έως 14-9-2014 το πλοίο πραγματοποιούσε οχτώ (8) κυκλικά δρομολόγια εκ των οποίων τα βραδινά της Παρασκευής και της Κυριακής ήταν εξπρές, διότι επεκτείνονταν κατά τις νυχτερινές ώρες και ως εκ τούτου το εν λόγω χρονικό διάστημα πραγματοποίησε 2 εξπρές δρομολόγια x 4 εβδομάδες = 8 δρομολόγια εξπρές διάρκειας άνω των 12 ωρών 23) Κατά το χρονικό διάστημα από 15-9-2014 έως 29-10-2014 το πλοίο πραγματοποιούσε επτά (7) κυκλικά δρομολόγια εβδομαδιαίως εκ των οποίων ουδέν ήταν εξπρές, αφού ουδέν επεκτεινόταν τις νυχτερινές ώρες.</p>
   <p>Συνολικά επομένως ο ενάγων συμμετείχε σε&nbsp; 34 δρομολόγια εξπρές το έτος 2013 με διάρκεια μεγαλύτερη των 12 ωρών και συνεπώς δικαιούται για κάθε ένα εξ αυτών αμοιβή ίση με το 1/30 του συνόλου των μηνιαίων αποδοχών του, όπως αυτές υπολογίστηκαν παραπάνω και συγκεκριμένα 4.932,40 ευρώ : 30 χ 34 = 5.589,94 ευρώ από το οποίο μετά την αφαίρεση του ποσού των 2.730,79 ευρώ που έλαβε για την αιτία αυτή απομένει οφειλόμενο υπόλοιπο 2.859,15 ευρώ. Το έτος 2014 συμμετείχε σε 35 δρομολόγια εξπρές και δικαιούται αντίστοιχα 4.939,93 ευρώ : 30 χ 35 = 5.763,10 ευρώ&nbsp;&nbsp;&nbsp; από το οποίο μετά την αφαίρεση του ποσού των 2.853,33 ευρώ που έλαβε για την αιτία αυτή απομένει οφειλόμενο υπόλοιπο 2.909,77 ευρώ<em>. </em>Κατά συνέπεια, το πρωτοβάθμιο Δικαστήριο, το οποίο με την εκκαλουμένη απόφασή του επιδίκασε στον ενάγοντα, για διαφορές πρόσθετης αμοιβής για δρομολόγια εξπρές, τα ίδια ως άνω ποσά ορθά το νόμο ερμήνευσε και εφάρμοσε και τις αποδείξεις εκτίμησε και όσα αντίθετα υποστηρίζουν με τον τρίτο λόγο της έφεσή της η ενάγουσα και με τον δεύτερο λόγο της έφεσής του ο&nbsp; ενάγων είναι&nbsp; απορριπτέα ως κατ’ ουσίαν αβάσιμα.</p>
   <p>Τέλος η αποζημίωση λόγω καταγγελίας της σύμβασης του ναυτικού προβλέπεται και προσδιορίζεται από τα άρθρα 75 εδ. δ και 76 ΚΙΝΔ και είναι ίση προς τις αποδοχές δεκαπέντε (15) ημερών, εφόσον η απόλυση έγινε εντός των ορίων της ελληνικής επικράτειας και προς υπολογισμό της λαμβάνεται υπόψη ο καταβαλλόμενος μισθός κατά τον τελευταίο μήνα υπό καθεστώς πλήρους απασχόλησης. Στις αποδοχές αυτές συνυπολογίζεται το επίδομα Κυριακών, το επίδομα βαρείας και ανθυγιεινής εργασίας, το αντίτιμο τροφής, η αποζημίωση αδείας, τα επιδόματα εορτών, η αμοιβή για υπερωριακή εργασία, εφόσον αυτή, όπως στην εξεταζόμενη υπόθεση, παρέχεται τακτικώς, καθώς και κάθε άλλη παροχή καταβαλλόμενη ως συμβατικό ή νόμιμο αντάλλαγμα της παρεχόμενης εργασίας τακτικά, κάθε μήνα ή περιοδικά, κατ’ επανάληψη, κατά ορισμένα χρονικά διαστήματα (Δ. Καμβύση: «Ναυτεργατικό Δίκαιο», έκδοση 1994, σελ. 355, ΕφΠειρ 434/2013 (Μον.), ΕφΠειρ 231/2013 (Μον.), ΕφΠειρ 143/2011, ΕφΠειρ 676/2010 δημοσ στην τνπ ΝΟΜΟΣ, ΕφΠειρ 45/2010 ΕΝΔ 2010.405, ΕφΠειρ 172/2008 ΕΝΔ 36.100).</p>
   <p>Με τον τελευταίο λόγο της έφεσής τους τόσο&nbsp; η εναγομένη όσο και ο ενάγων παραπονούνται&nbsp; για τον υπολογισμό της αποζημίωσης απόλυσης που δικαιούται ο ενάγων και συγκεκριμένα για το ύψος των αποδοχών του όπως διαμορφώθηκαν από την εκκαλουμένη μετά τον συνυπολογισμό της υπερωριακής εργασίας και του επιδόματος για τα δρομολόγια εξπρές. Με βάση τις προηγηθείσες σκέψεις και τα όσα έγιναν δεκτά παραπάνω ως προς τον αριθμό των ωρών υπερωριακής εργασίας του ενάγοντα και τον αριθμό των δρομολογίων εξπρές που πραγματοποίησε το πλοίο στο οποίο ήταν ναυτολογημένος&nbsp; και συνακόλουθα ως προς τα ποσά που δικαιούται αντίστοιχα ο ενάγων τα οποία ανέρχονται κατά&nbsp; μέσο όρο για το έτος 2014 σε 1.193,58 ευρώ και σε 572,40 ευρώ, σημειωμένου ότι δεν αμφισβητούν τον μαθηματικό υπολογισμό της εκκαλουμένης καθώς και το ποσό που έλαβε ο ενάγων για την αιτία αυτή, ορθά η εκκαλουμένη υπολόγισε το ύψος της αποζημίωσης απόλυσης που δικαιούται ο ενάγων και επιδίκασε για την αιτία αυτή ως οφειλόμενη διαφορά το ποσό των 786,39 ευρώ και όσα αντίθετα υποστηρίζουν με τους άνω λόγους των εφέσεων οι διάδικοι είναι απορριπτέα ως αβάσιμα κατ’ ουσίαν.</p>
   <p>Κατόπιν αυτών και εφόσον δεν υπάρχουν άλλοι λόγοι έφεσης προς έρευνα, οι υπό κρίση εφέσεις πρέπει να απορριφθούν ως αβάσιμες κατ’ ουσίαν ενώ τέλος τα δικαστικά έξοδα των διαδίκων&nbsp; του παρόντος βαθμού πρέπει να συμψηφιστούν λόγω της ήττας τους (άρθρα 176, 183 και 178, 191 ΚΠολΔ).</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p>Συνεκδικάζει αντιμωλία των διαδίκων τις από: 1) 7-3-2017 και με αριθμό έκθεσης κατάθεσης ……… και 2) 3-4-2017 και με αριθμό έκθεσης κατάθεσης ……….&nbsp; εφέσεις κατά της με αριθμό 2169/2016 οριστικής απόφασης του Μονομελούς Πρωτοδικείου Πειραιώς.</p>
   <p>Δέχεται τυπικά τις εφέσεις και</p>
   <p>Απορρίπτει κατ’ ουσίαν αυτές.</p>
   <p>Συμψηφίζει μεταξύ των διαδίκων τα δικαστικά έξοδα του παρόντος βαθμού δικαιοδοσίας.</p>
   <p>Κρίθηκε, αποφασίσθηκε και δημοσιεύθηκε στον Πειραιά σε έκτακτη, δημόσια στο ακροατήριό του συνεδρίαση,&nbsp; στις <strong>&nbsp;27 Ιουλίου 2018</strong>, χωρίς την παρουσία των διαδίκων και των πληρεξουσίων τους δικηγόρων.</p>
   <p><strong>Η ΔΙΚΑΣΤΗΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</strong><strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</strong><strong>&nbsp;&nbsp;Η ΓΡΑΜΜΑΤΕΑΣ</strong></p>
  </div><!-- .entry-content -->
 </article>
</div></div></div></body></html>