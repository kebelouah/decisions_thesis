<html><body><h1>Αριθμός Απόφασης 539/2019</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=3480<br/><div class="content"><div class="content-inner">
 <article id="post-3480" class="entry entry-single post-3480 post type-post status-publish format-standard hentry category-20 category-18">
  <h1 class="entry-title entry--item h2">Αριθμός Απόφασης 539/2019</h1>
  <div class="entry-content entry--item">
   <div class="printomatic pom-small-black " id="id3155" data-print_target="article"></div>
   <p style="text-align: center;"><strong>Αριθμός&nbsp;&nbsp;&nbsp; 539/2019</strong></p>
   <p style="text-align: center;"><strong>ΤΟ ΜΟΝΟΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p style="text-align: center;"><strong>ΝΑΥΤΙΚΟ ΤΜΗΜΑ</strong></p>
   <p>Αποτελούμενο από το Δικαστή, Αθανάσιο Θεοφάνη, Εφέτη, ο οποίος ορίσθηκε από τον Πρόεδρο του Τριμελούς Συμβουλίου Διευθύνσεως του Εφετείου Πειραιώς, και από τη Γραμματέα&nbsp; Γ.Λ.</p>
   <p style="text-align: center;"><strong>ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center;"><strong>ΚΑΙ ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <ol start="29">
    <li>Η από 29.09.2017 (γεν. αριθμ. καταθ. …./02.10.2017, ειδ. αριθμ. καταθ. …./02.10.2017) έφεση της εναγομένης κατά του ενάγοντος και της υπ΄&nbsp; αριθμ. 3718/2017 οριστικής αποφάσεως του Μονομελούς Πρωτοδικείου Πειραιώς – Ναυτικό Τμήμα, η οποία εκδόθηκε ερήμην της εναγομένης, κατά την ειδική διαδικασία των περιουσιακών διαφορών – εργατικών διαφορών, επί της από 02.09.2014 (αριθμ. εκθ. καταθ. …../24.11.2014) αγωγής κάνοντας αυτή δεκτή εν μέρει, ασκήθηκε σύμφωνα με τους νόμιμους τύπους και εμπρόθεσμα, εφόσον επικυρωμένο φωτοτυπικό αντίγραφο της αποφάσεως επιδόθηκε στις 10.08.2017 (βλ. σχετική επισημείωση του δικαστικού επιμελητή επί του επιδοθέντος επικυρωμένου φωτοτυπικού αντιγράφου της αποφάσεως). Ασκήθηκε, επομένως, σύμφωνα με τις προβλέψεις των άρθρων&nbsp; 495§§1, 2, 3 εδάφ. τελευτ., 496,500, 511, 513§1 στοιχ. β΄ εδάφ. α΄, 516§1 517, 518§1, 144§§1, 2, 147§2, 591§1 εδάφ. α΄ Κ.Πολ.Δ. και 9§2 ν. 4335/2015. Συνεπώς, πρέπει να γίνει τυπικά δεκτή και, εφόσον διατυπώνονται αιτιάσεις για κακή εκτίμηση του συνόλου του αποδεικτικού υλικού, να εξαφανιστεί στο σύνολό της η εκκαλούμενη απόφαση (άρθρα 528, 591§1 εδάφ. α΄ Κ.Πολ.Δ.) να ακολουθήσει δε ο εξ υπαρχής έλεγχος της αγωγής.</li>
    <li>Με την από 02.09.2014 αγωγή του ο ενάγων (……….) ισχυρίστηκε ότι, δυνάμει συμβάσεως εξαρτημένης ναυτικής εργασίας αόριστου χρόνου, που καταρτίστηκε στον Πειραιά Αττικής και νόμιμου εκπροσώπου της εναγόμενης ναυτικής εταιρείας («………»), πλοιοκτήτριας του με Ελληνική σημαία και νηολόγιου Πειραιώς Ε/Γ – Ο/Γ πλοίου, με το όνομα «ΣΝ», ναυτολογήθηκε σε αυτό με την ειδικότητα του μηχανοδηγού α΄ , στις 05.03.2013, σύμφωνα με τους όρους αμοιβής και εργασίας της οικείας σ.σ.ν.ε. . Ότι, στις 31.12.2013, απολύθηκε λόγω κλεισίματος του ναυτολογίου του πλοίου χωρίς να του καταβληθεί η προβλεπόμενη αποζημίωση. Ότι καθόλο το χρονικό διάστημα της ναυτολογήσεώς του στο ένδικο πλοίο εργαζόταν καθημερινά, απασχολούμενος από οκτώ έως δώδεκα ώρες. Ότι από την εργασία του στο πλοίο οφείλονται σε αυτόν υπόλοιπα νόμιμων αποδοχών, αμοιβές λόγω παροχής εκ μέρους του υπερωριακής εργασίας, επίδομα Χριστουγέννων έτους 2013 καθώς και το χρηματικό ποσό της αποζημιώσεως λόγω της απολύσεώς του, συνολικού ύψους, αφαιρουμένων των γενόμενων καταβολών, 20.341,10€. Ζητεί δε να γίνει δεκτή η, ως άνω, έχουσα αγωγή του, να υποχρεωθεί η εναγόμενη για τους αναφερόμενους νόμιμους λόγους, άλλως σύμφωνα με τις διατάξεις για τον αδικαιολόγητο πλουτισμό, να του καταβάλει το προαναφερόμενο χρηματικό ποσό με τους νόμιμους τόκους από της αποναυτολογήσεώς του, άλλως από της επιδόσεως της αγωγής, και να επιβληθούν τα δικαστικά έξοδα εις βάρος της αντιδίκου του.</li>
   </ol>
   <ul>
    <li>Η αγωγή, με τα προαναφερθέντα περιεχόμενο και αιτήματα, αρμοδίως υλικά, τοπικά και λειτουργικά (άρθρα 528, 591§1 εδάφ. α΄ Κ.Πολ.Δ., 51§3<sup>Α</sup> ν. 2172/1993) εισάγεται ενώπιον του Δικαστηρίου τούτου, κατά την ειδική διαδικασία των περιουσιακών – εργατικών διαφορών, και είναι ως προς την κύρια αυτής νομική βάση (έγκυρη σύμβαση ναυτολογήσεως) νόμιμη, εφόσον στηρίζεται στις διατάξεις των άρθρων 648, 652, 653, 655, 340, 341, 345, 346 Α.Κ., 1, 2, 53, 54, 60, 72 επόμ., 84 Κ.Ι.Ν.Δ., μόνο της αποφάσεως του Υπουργού Εμπορικής Ναυτιλίας 70109 – 8008 της 14.12.1981 (Φ.Ε.Κ. Β΄ 1/07.01.1982) και της από 31.07.2013 Συλλογικής Συμβάσεως Εργασίας Πληρωμάτων Πορθμείων Εσωτερικού, έτους 2013, που κυρώθηκε με την υπ΄ αριθμ. 3525.1.6/01/21.08.2013 απόφαση του Υπουργού Ναυτιλίας και Αιγαίου (Φ.Ε.Κ. Β΄ 2146/30.08.2013). Αντιθέτως, ως προς την επικουρική νομική της βάση, αυτή δηλαδή που επιχειρείται να στηριχθεί στις διατάξεις για τον αδικαιολόγητο πλουτισμό, η αγωγή δεν είναι νόμιμη και τούτο διότι ο ενάγων δεν επικαλείται, έστω επικουρικά λόγο ελαττωματικότητας της συμβάσεως ναυτικής εργασίας του. Μετά από αυτά, η αγωγή πρέπει να εξεταστεί και από ουσιαστική άποψη ενόψει του ότι έχει καταβληθεί το τέλος δικαστικού ενσήμου με τις υπέρ τρίτων προσαυξήσεις όπως βεβαιώνεται στην πρωτόδικη απόφαση.</li>
   </ul>
   <ol>
    <li>Η εναγόμενη δεν αρνείται την κατάρτιση της ένδικης συμβάσεως ναυτολογήσεως, την ειδικότητα του ενάγοντος, την συμφωνία τους για την εφαρμογή της ανωτέρω σ.σ.ν.ε. πλην όμως αρνείται την επικαλούμενη έκταση της χρονικής απασχολήσεως του ενάγοντος, το γεγονός ότι δεν έχει λάβει το επίδομα Χριστουγέννων 2013 καθώς και το γεγονός ότι απολύθηκε από το πλοίο λόγω κλεισίματος του ναυτολογίου. Ισχυρίζεται, επίσης, ότι μεταξύ αυτής και του ενάγοντος συμφωνήθηκε ότι ο δεύτερος να λαμβάνει κλειστό, απαλλαγμένο κρατήσεων, μηνιαίο μισθό, ποσού 1.800,00€, ο οποίος, αν προστεθούν οι κρατήσεις υπέρ τρίτων που βάρυναν τον ενάγοντα και με τις οποίες επιβαρύνθηκε αυτή (εναγόμενη), υπερκαλύπτει το σύνολο των πραγματικών απαιτήσεων του ενάγοντος. Ζητεί δε την απόρριψη της αγωγής και την επιβολή των δικαστικών εξόδων αμφοτέρων των βαθμών δικαιοδοσίας εις βάρος του ενάγοντος – εφεσίβλητου.</li>
    <li>Από την διάταξη του άρθρου 416 Α.Κ<strong>.</strong><strong>,</strong> που ορίζει ότι η ενοχή αποσβήνεται με καταβολή, προκύπτει ότι στοιχεία της ενστάσεως εξοφλήσεως είναι το ποσό που καταβλήθηκε, η αιτία και ο χρόνος καταβολής. Επομένως, για να είναι σαφής και ορισμένη ειδικότερα η προβαλλόμενη από τον εναγόμενο εργοδότη ένσταση εξοφλήσεως των πάσης φύσεως αποδοχών και αξιώσεων του εργαζομένου από την σχέση εργασίας με την επίκληση σχετικών έγγραφων στοιχείων (αποδείξεων πληρωμής, μισθοδοτικών καταστάσεων κτλ) περί πληρωμής όλων των απαιτήσεών του, δεν αρκεί να διαλαμβάνεται κατά τρόπο γενικό το συνολικό ποσό που καταβλήθηκε στον εργαζόμενο για την εργασία του, εκτός αν πρόκειται για μία και μόνη απαίτηση και προσδιορίζεται το ποσό και η αιτία της καταβολής, αλλά πρέπει να αναφέρονται αναλυτικά και τα επιμέρους ποσά που καταβλήθηκαν για κάθε αιτία και ο χρόνος καταβολής αυτών, γιατί μόνο με αυτές τις διευκρινίσεις είναι εφικτός ο δικαστικός έλεγχος και η προστασία του εργαζομένου από τυχόν καταστρατήγηση των εργατικών νόμων που απαγορεύουν τον περιορισμό των δικαιωμάτων του για την απόληψη των ελάχιστων ορίων αποδοχών (άρθρα 3, 174, 679 Α.Κ., 8 ν. 2112/1920, 8§4 ν. δ. 4020/1959). Για τον λόγο άλλωστε αυτό με τα άρθρα 18§1 ν. 1082/1980 και 26§9 περ. ε΄ α. ν. 1846/1951, όπως η περ. ε΄ προστέθηκε με το άρθρο 20§2 ν. 1469/1984, επιβάλλεται στους εργοδότες η υποχρέωση να χορηγούν, εφόσον πρόκειται περί φυσικών ή νομικών προσώπων ιδιωτικού δικαίου, κατά την εξόφληση των αποδοχών του προσωπικού τους, εκκαθαριστικό σημείωμα ή, σε περίπτωση εφαρμογής μηχανογραφικού συστήματος, ανάλυση μισθοδοσίας. Και στις δύο περιπτώσεις πρέπει να αποτυπώνονται αναλυτικά οι πάσης φύσεως αποδοχές του προσωπικού, καθώς και οι κρατήσεις που έγιναν σ’ αυτές (Α.Π. 953/2018 δημοσιευμένη στην τ.ν.π. Νόμος). Περαιτέρω, ο εργοδότης υποχρεούται από τον νόμο να παρακρατεί ορισμένα ποσά από το μισθό, ήτοι εισφορές προς το Ι.Κ.Α., ασφαλιστικούς οργανισμούς κύριας ή επικουρικής ασφαλίσεως, Ο.Α.Ε.Δ., Εργατική Εστία όπως και φόρο μισθωτών υπηρεσιών, χαρτόσημο εξοφλήσεως μισθού κτλ. Τα ποσά αυτά δεν αποτελούν αντικείμενο της δίκης για τις αποδοχές και δεν αφαιρούνται από το δικαστήριο που επιδικάζει οφειλόμενες δεδουλευμένες αποδοχές ή μισθούς υπερημερίας, αλλά παρακρατούνται από τον εργοδότη κατά την εκτέλεση της αποφάσεως και αποδίδονται στους τρίτους δικαιούχους. Αντικείμενο δηλαδή της αξιώσεως, άρα και της δίκης για αποδοχές μισθωτού, είναι οι ακαθάριστες (μικτές) αποδοχές του, ήτοι εκείνες στις οποίες περιλαμβάνονται και οι κατά νόμο κρατήσεις, τις οποίες, όπως σημειώθηκε, πρέπει ο εργοδότης να παρακρατεί από τις αποδοχές του μισθωτού (Α.Π. 346/2019 δημοσιευμένη στην τ.ν.π. Νόμος).</li>
    <li>Από τα ανωτέρω αναφερόμενα ομολογούμενα πραγματικά περιστατικά, την ανώμοτη κατάθεση του νόμιμου εκπροσώπου της εναγομένης ………. στο ακροατήριο του Δικαστηρίου τούτου, την ένορκη κατάθεση του μάρτυρα αποδείξεως ………., που κατέθεσε, αφού τηρήθηκε η νόμιμη προδικασία (βλ. την με στοιχεία …../13.02.2017 έκθεση επιδόσεως του δικαστικού επιμελητή του Πρωτοδικείου Πειραιώς ………), ενώπιον της Ειρηνοδίκη Πειραιώς …….., συνταγείσης της υπ΄ αριθμ. …../16.02.2017 ένορκης βεβαιώσεως, και από το σύνολο όλων ανεξαιρέτως των εγγράφων, τα οποία τα διάδικα μέρη προσκομίζουν και επικαλούνται, αποδεικνύονται τα ακόλουθα πραγματικά περιστατικά που ασκούν ουσιώδη επιρροή στην έκβαση της δίκης αυτής: Ο ενάγων, Έλληνας ναυτικός, απογεγραμμένος στην …΄ Ναυτική Περιφέρεια, με αριθμό μητρώου …., μηχανοδηγός α΄, κατήρτισε, στον Πειραιά Αττικής, στις 05.03.2013,&nbsp; με νόμιμο εκπρόσωπο της εναγόμενης ναυτικής εταιρείας, πλοιοκτήτριας του με Ελληνική σημαία Ε/Γ – Ο/Γ πλοίου, με το όνομα «ΣΝ», νηολογίου Πειραιώς με αριθμό ….., κ.ο.χ. 802,98, κ.κ.χ. 209, ενταγμένου στην Κ/Ξ πλοίων Νέων Στύρων – Αγίας Μαρίνας, άτυπη σύμβαση ναυτικής εργασίας για αόριστο χρονικό διάστημα με τους όρους αμοιβής και εργασίας που θα προέβλεπε η καταρτισθησόμενη οικεία σ.σ.ν.ε. . Αυθημερόν ο ενάγων επέβη του πλοίου στην Ραφήνα Αττικής και ανέλαβε καθήκοντα, απολύθηκε από το πλοίο στις 05.09.2013, στα Νέα Στύρα, λόγω αντικαταστάσεως του ναυτολογίου και μεταφοράς σε νέο, επαναυτολογήθηκε αυθημερόν στο ίδιο λιμάνι και απολύθηκε οριστικά στις 31.12.2013, στο λιμάνι της Ραφήνας Αττικής, λόγω κλεισίματος του ναυτολογίου. Περαιτέρω, από τα προμνημονευόμενα μέσα αποδεικνύεται ότι ο ενάγων είχε συμφωνήσει να λαμβάνει ως αντιπαροχή&nbsp; για τις υπηρεσίες του κλειστό, απαλλαγμένο κρατήσεων, μισθό, ποσού 1.800,00€ μηνιαίως. Το ποσό αυτό, αν προστεθούν στον μηνιαίο μισθό του ενάγοντος των 2.217,85€ [1.227,78€ μισθός ενέργειας + 270,11€ επίδομα Κυριακών + 19,37€ επίδομα βαριάς και ανθυγιεινής εργασίας + 23,97€ επίδομα κατώτερου πληρώματος + (1.497,89€ βασικός μισθός : 22 χ 3,5 ημέρες μηνιαίως =) 238,30€ αποδοχές άδειας + (1.227,78€ βασικός μισθός : 12 μήνες =) 51,15€ επίδομα άδειας + 387,17€ αντίτιμο τροφοδοσίας = 2.217,85€] οι μηνιαίες κρατήσεις υπέρ τρίτων (Ν.Α.Τ., Κ.Ε.Α.Ν., Ε.Λ.Ο.Ε.Ν., Εστία Ναυτικών, Τ.Π.Κ.Π.Ε.Ν.), ύψους 15,23%, υπέρ Π.Ν.Ο., ποσού 5,00€ μηνιαίως, και ο Φ.Μ.Υ. ποσοστού 3% μηνιαίως επί των καθαρών αποδοχών έως τις 23.07.2013 και ποσοστού 10% κατόπιν (άρθρα 14 ν. 2992/2002, 15 ν. 4172/2013), αντιστοιχεί σε μηνιαίες μικτές αποδοχές ποσού 2.616,87€ [2.217,85€ χ 15,23% = 2.217,85€ + 337,77€ + 5,00€ = 2.560,62€, 2.217,85€ – (337,77€ + 5,00€) = 1.875,08€ χ3% = 56,25€, 2.560,62€ + 56,25€ = 2.616,87€] για το χρονικό διάστημα από 05.03.2013 έως και 23.07.2013 και συνολικά σε ποσό 12.037,60€ (2.616,87€ χ 4,6 μήνες) και σε μηνιαίες&nbsp; μικτές αποδοχές ποσού 2.748,12 [2.217,85€ χ 15,23% = 2.217,85€ + 337,77€ + 5,00€ = 2.560,62€, 2.217,85€ – (337,77€ + 5,00€) = 1.875,08€ χ 10% = 187,50€, 2.560,62€ + 187,50€ = 2.748,12€] συνολικά δε σε ποσό 14.455,11€ (2.748,12€ χ 5,26 μήνες). Επομένως, το συνολικό ποσό το οποίο έλαβε ο ενάγων κατά το χρονικό διάστημα της εργασίας του στο ένδικο πλοίο, για τις ανωτέρω νόμιμες αιτίες, ανέρχεται στο ποσό των <strong>26.492,23€</strong> (12.037,12€ + 14.455,11€). Εξάλλου, ο ενάγων ως αντιπαροχή για τις υπηρεσίες του στο ένδικο πλοίο καθόλο το χρονικό διάστημα της υπηρεσίας του δικαιούταν να λάβει για βασικούς μισθούς και επιδόματα συνολικά ποσό <strong>21.868,00€</strong> (2.217,85€ χ 9,86 μήνες). Επιπροσθέτως, από τα αυτά, ως άνω, αποδεικτικά μέσα αποδεικνύεται ότι ο ενάγων εργαζόμενος με την προαναφερόμενη ειδικότητά του στο ένδικο πλοίο, κατόπιν εντολής του πλοιάρχου αυτού (πλοίου), παρείχε υπηρεσίες που συνδέονταν με την ειδικότητά του επί επτά ημέρες την εβδομάδα, ακόμη και όταν το πλοίο ακινητούσε, είτε κατά το προβλεπόμενο στην οικεία σ.σ.ν.ε. ωράριο είτε υπερωριακά εργαζόμενος έως και δώδεκα ώρες ημερησίως. Το προβαλλόμενο από την εναγόμενη επιχείρημα ότι το πλοίο ήταν σχετικά νεότευκτο και έτσι δεν υπήρχε περιθώριο απασχολήσεως του προσωπικού της μηχανής επί μακρό χρονικό διάστημα δεν κρίνεται πειστικό, εφόσον σε μια τέτοια περίπτωση είναι αναγκαία η υπεραπασχόληση του προσωπικού της μηχανής, ώστε το πλοίο να παραμείνει σε άριστη κατάσταση. Επίσης, μη πειστικό κρίνεται το επιχείρημα της εναγόμενης ότι η υπερωριακή απασχόληση του πληρώματος του πλοίου αποτυπώνονταν στο προβλεπόμενο στον νόμο βιβλίο υπερωριών του πλοίου, αφού αποτελεί ειδικό πασίδηλο σε όσους ασχολούνται με τα της ναυτικής εργασίας ότι το βιβλίο αυτό συμπληρώνεται με ευθύνη του πλοιάρχου του πλοίου χωρίς συμμετοχή του ναυτικού και δεν αποτυπώνει την πραγματική απασχόληση του τελευταίου, αλλά συμπληρώνεται με τον προαποφασισμένο χρόνο που συνήθως ορίζει ο πλοιοκτήτης. Άλλωστε, για τις εγγραφές του εν λόγω βιβλίου επιτρέπεται ανταπόδειξη και με μάρτυρες. Έτσι, από την ένορκη κατάθεση του μάρτυρα αποδείξεως που υπηρέτησε στο ένδικο πλοίο και γνωρίζει εξ ιδίων τα συμβαίνοντα αποδεικνύεται ότι ο ενάγων κατά τα χρονικά διαστήματα από τις 03.04.2013 έως και τις 14.04.2013, από τις 28.04.2013 έως και τις 07.05.2013, από τις 11.05.2013 έως και τις 13.05.2013, την 01.06.2013, από τις 06.06.2013 έως και τις 24.06.2013, από τις 28.06.2013 έως και τις 04.07.2013, από την 01.08.2013 έως και τις 03.08.2013 και από τις 06.09.2013 έως και τις 31.12.2013 ο ενάγων εργαζόταν καθημερινά επί δέκα ώρες, από τις 04.08.2013 έως και την 01.09.2013 ο ενάγων εργαζόταν καθημερινά επί δώδεκα ώρες, από 05.03.2013 έως και τις 02.04.2013, από τις 15.04.2013 έως και τις 27. 04.2013, από τις 08.05.2013 έως και τις 10.05.2013, από τις 25.06.2013 έως και τις 27.06.2013, από τις 05.07.2013 έως και τις 31.07.2013 και από τις 02.09.2013 έως και τις 05.09.2013 ο ενάγων εργαζόταν καθημερινά επί οκτώ ώρες. Επομένως, ο ενάγων δικαιούταν να λάβει 110 καθημερινές χ 2 ώρες υπερωριακής απασχολήσεως χ 8,87€ ωρομίσθιο + 100 ώρες υπερωριακής απασχολήσεως χ 8,87€ ωρομίσθιο + 125 ώρες υπερωριακής απασχολήσεως χ 14,19€ ωρομίσθιο + 40 ώρες υπερωριακής απασχολήσεως χ 8,87€ ωρομίσθιο + 60 ώρες υπερωριακής απασχολήσεως χ 14,19€ ωρομίσθιο + 52 ώρες υπερωριακής απασχολήσεως χ 14,19€ ωρομίσθιο + 76 ώρες υπερωριακής απασχολήσεως χ 8,87€ ωρομίσθιο + 20 ώρες υπερωριακής απασχολήσεως χ 8,87€ ωρομίσθιο + 40 ώρες υπερωριακής απασχολήσεως χ 14,19€ ωρομίσθιο + 20 ώρες υπερωριακής απασχολήσεως χ 14,19€ ωρομίσθιο + 60 ώρες υπερωριακής απασχολήσεως χ 8,87€ ωρομίσθιο + 60 ώρες υπερωριακής απασχολήσεως χ 14,19€ ωρομίσθιο = <strong>9.642,75€</strong>. Επίσης, ο ενάγων δικαιούταν να λάβει, κατά τα ανωτέρω, επίδομα (δώρο Χριστουγέννων) για το έτος 2013 ποσού <strong>1.830,69€</strong>, ήτοι το σύνολο των μηνιαίων αποδοχών του αφαιρουμένου του αντιτίμου τροφής και της αναλογίας της αμοιβής για υπερωριακή απασχόληση. Τέλος, λόγω της απολύσεώς του από το πλοίο και της ελλείψεως προοπτικής επαναυτολογήσεως, ο ενάγων δικαιούταν να λάβει αποζημίωση ίση με το ποσό των τακτικών αποδοχών του δεκαπέντε ημερών (άρθρα 72, 75§2 εδάφ. β΄, 76 εδάφ. α΄ Κ.Ι.Ν.Δ.), ήτοι ποσό <strong>1.706,16€</strong> [2.217,75€ μισθός ενέργειας και επιδόματα + (9.642,75€ αμοιβή για υπερωριακή απασχόληση : 9,86 μήνες = ) 977,96€ μέσος όρος μηνιαίας αμοιβής για υπερωριακή απασχόληση + (350,00€ επίδομα Πάσχα 2013 + 1.830,69€ επίδομα&nbsp; Χριστουγέννων 2013 : 302 ημέρες εργασίας χ 30 ημέρες = ) 216,62€ αναλογία επιδομάτων εορτών = 3.412,33€ χ ½), το οποίο πρέπει να περιοριστεί στο ποσό των <strong>1.670,99€</strong>, το οποίο ζητείται με την αγωγή. Συνεπώς, ο ενάγων έπρεπε να λάβει ως αντιπαροχή για τις υπηρεσίες του για όλο το διάστημα της ναυτολογήσεώς του συνολικά ποσό 35.012,43€ (21.868,99€ + 9.642,75€ + 1.830,69€ + 1.670,99€) από το οποίο έλαβε μέρος του ύψους 26.492,23€ με αποτέλεσμα να απομένει προς καταβολή ποσό <strong>8.520,20€</strong> (35.012,43€ – 26.492,23€). Επομένως, η αγωγή πρέπει να γίνει δεκτή εν μέρει και να υποχρεωθεί η εναγόμενη να καταβάλει στον ενάγοντα το προαναφερόμενο χρηματικό ποσό νομιμοτόκως από της αποναυτολογήσεως αυτού.</li>
   </ol>
   <ul>
    <li>Τα δικαστικά έξοδα αμφοτέρων των βαθμών δικαιοδοσίας, κατά παραδοχή σχετικού αιτήματος του εν μέρει νικώντος ενάγοντος – εφεσίβλητου πρέπει να επιβληθούν εις βάρος της αντιστοίχως ηττώμενης εναγόμενης – εκκαλούσας, σύμφωνα με τις προβλέψεις των άρθρων 183, 176 εδάφ. α΄, 189§1, 191§1 Κ.Πολ.Δ., 57§1, 58§§1, 3, 4<sup>α</sup>, 63§1iα, 68§1, 69§1 εδάφ. α΄ και 166 Παράρτημα Ι ν. 4194/2013, κατά τα στο διατακτικό.</li>
   </ul>
   <p><strong>Γ&nbsp; Ι&nbsp; Α &nbsp;&nbsp;&nbsp;&nbsp;Τ&nbsp; Ο&nbsp; Υ&nbsp; Σ&nbsp;&nbsp;&nbsp;&nbsp; Λ&nbsp; Ο&nbsp; Γ&nbsp; Ο&nbsp; Υ&nbsp; Σ&nbsp;&nbsp;&nbsp;&nbsp; Α&nbsp; Υ&nbsp; Τ&nbsp; Ο&nbsp; Υ&nbsp; Σ</strong></p>
   <p>Δικάζει κατ΄ αντιμωλίαν των διαδίκων.</p>
   <p>Δέχεται τυπικά και κατ΄ ουσίαν την &nbsp;από 29.09.2017 (γεν. αριθμ. καταθ.&nbsp; …./02.10.2017, ειδ. αριθμ. καταθ. …../02.10.2017) έφεση της εναγόμενης κατά του ενάγοντος και της υπ΄&nbsp; αριθμ. 3718/2017 οριστικής αποφάσεως του Μονομελούς Πρωτοδικείου Πειραιώς – Ναυτικό Τμήμα.</p>
   <p>Εξαφανίζει την εκκαλούμενη απόφαση.</p>
   <p>Κρατεί και δικάζει την από 02.09.2014 (αριθμ. εκθ. καταθ. ……/24.11.2014) αγωγή.</p>
   <p>Δέχεται αυτή εν μέρει.</p>
   <p>Υποχρεώνει την εναγόμενη να καταβάλει στον ενάγοντα ποσό οκτώ χιλιάδων πεντακοσίων είκοσι ευρώ και είκοσι λεπτών (8.520,00€) με τους νόμιμους τόκους από της αποναυτολογήσεως αυτού (ενάγοντος). Και</p>
   <p>Καταδικάζει την εναγόμενη στην πληρωμή των δικαστικών εξόδων του ενάγοντος ορίζει δε το ποσό αυτών σε επτακόσια πενήντα ευρώ (750,00€).</p>
   <p>Κρίθηκε, αποφασίσθηκε και δημοσιεύθηκε στον Πειραιά σε έκτακτη, δημόσια στο ακροατήριό του συνεδρίαση,&nbsp; στις <strong>&nbsp;12 Σεπτεμβρίου 2019</strong>, χωρίς την παρουσία των διαδίκων και των πληρεξουσίων τους δικηγόρων.</p>
   <p><strong>Ο ΔΙΚΑΣΤΗΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </strong><strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</strong><strong>&nbsp;&nbsp;Η ΓΡΑΜΜΑΤΕΑΣ</strong></p>
  </div><!-- .entry-content -->
 </article>
</div></div></div></body></html>