<html><body><h1>Αριθμός Απόφασης 757/2018</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=706<br/><div class="content"><div class="content-inner">
 <article id="post-706" class="entry entry-single post-706 post type-post status-publish format-standard hentry category-20 category-18">
  <h1 class="entry-title entry--item h2">Αριθμός Απόφασης 757/2018</h1>
  <div class="entry-content entry--item">
   <div class="printomatic pom-small-black " id="id7667" data-print_target="article"></div>
   <p style="text-align: center;"><strong>Αριθμός&nbsp;&nbsp; 757 /2018</strong></p>
   <p style="text-align: center;"><strong>ΤΟ ΜΟΝΟΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p style="text-align: center;"><strong>ΝΑΥΤΙΚΟ ΤΜΗΜΑ</strong></p>
   <p>Αποτελούμενο από το Δικαστή, Αθανάσιο Θεοφάνη, Εφέτη, ο οποίος ορίσθηκε από τον Πρόεδρο του Τριμελούς Συμβουλίου Διευθύνσεως του Εφετείου Πειραιώς, και από τη Γραμματέα Γ.Λ.</p>
   <p style="text-align: center;"><strong>ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center;"><strong>ΚΑΙ ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <ol>
    <li>Στην παράγραφο 3 του άρθρου 524 Κ.Πολ.Δ., όπως αυτό τροποποιήθηκε με το άρθρο τρίτο του άρθρου 1 του ν. 4335/2015, που ισχύει από την 01.01.2016, σύμφωνα με το άρθρο ένατο παράγραφος 2 των αυτών άρθρου και νόμου, και εφαρμόζεται και στις ειδικές διαδικασίες (άρθρο 591§§1 εδάφ. α΄, 7 εδάφ. α΄ Κ.Πολ.Δ.), ορίζονται τα ακόλουθα: «Σε περίπτωση ερημοδικίας του εκκαλούντος η έφεση απορρίπτεται. Το ίδιο ισχύει σε περίπτωση ερημοδικίας του εφεσιβλήτου ως προς την αντέφεση.».</li>
    <li>Εν προκειμένω, με την από 08.03.2018 (γεν. αριθμ. καταθ. ………, ειδ. αριθμ. καταθ. ……) κλήση του ενάγοντος και ήδη εφεσίβλητου (……….) επαναφέρεται προς συζήτηση κατά την δικάσιμο που αναφέρεται στην αρχή της παρούσας (04.10.2018) και έκδοση οριστικής αποφάσεως στον δεύτερο βαθμό η, εμπροθέσμως ασκηθείσα, από 16.02.2017 (γεν. αριθμ. καταθ. …….., ειδ. αριθμ. καταθ. ………) έφεση των δεύτερης και τρίτου των εναγόμενων και ήδη εκκαλούντων («………. S.A.», ………..) κατά της υπ΄ αριθμ. 97/2017 οριστικής αποφάσεως του Μονομελούς Πρωτοδικείου Πειραιώς – Ναυτικό Τμήμα, που εκδόθηκε, ερήμην αυτών, επί της από 30.07.2015 (γεν. αριθμ. καταθ. …….., αριθμ. καταθ. ………) αγωγής και έκανε αυτή (αγωγή) δεκτή εν μέρει, μετά την έκδοση της υπ΄ αριθμ. 104/2018 μη οριστικής αποφάσεως του Δικαστηρίου τούτου, με την οποία κηρύχθηκε απαράδεκτη η συζήτηση της εφέσεως κατά την δικάσιμο της 11.01.2018. Κατά την εκφώνηση της υποθέσεως στην αναφερόμενη στην αρχή της παρούσας δικάσιμο (04.10.2018) με την σειρά που είχε στο οικείο πινάκιο οι εκκαλούντες απουσίαζαν μη παρασταθέντες μετά πληρεξουσίου δικηγόρου ή εκπροσωπηθέντες από τέτοιον (πληρεξούσιο δικηγόρο) καίτοι είχαν νομίμως και εμπροθέσμως κλητευθεί για να παρασταθούν στην συζήτηση της νομίμως και εμπροθέσμως προεπιδοθείσης (βλ. την προσκομιζόμενη με νόμιμη επίκληση με στοιχεία ……. έκθεση επιδόσεως της δικαστικής επιμελήτριας της περιφέρειας του Εφετείου Πειραιώς Α.Α.) εφέσεως (βλ. την προσκομιζόμενη με νόμιμη επίκληση με στοιχεία ……….. έκθεση επιδόσεως της δικαστικής επιμελήτριας της περιφέρειας του Εφετείου Πειραιώς Α.Α.). Συνεπώς, πρέπει να δικαστούν ερήμην και η, ως άνω, έφεση να απορριφθεί.</li>
   </ol>
   <ul>
    <li>Για την περίπτωση ασκήσεως εκ μέρους των ερημοδικαζόμενων εκκαλούντων του ένδικου μέσου της ανακοπής ερημοδικίας κατά της αποφάσεως αυτής πρέπει να οριστεί το προβλεπόμενο στον νόμο παράβολο (άρθρα 502§1, 505§2 και 591§§1 εδάφ. α΄, 7 εδάφ. α΄ Κ.Πολ.Δ.), όπως ορίζεται στο διατακτικό της αποφάσεως.</li>
   </ul>
   <ol>
    <li>Τα δικαστικά έξοδα του παρόντος βαθμού δικαιοδοσίας πρέπει, κατά παραδοχή σχετικού αιτήματος του νικώντος, λόγω της απορρίψεως του κατ΄ αυτού στρεφόμενης εφέσεως, εφεσίβλητου, να επιβληθούν εις βάρος των ηττώμενων εκκαλούντων, σύμφωνα με τις προβλέψεις των άρθρων 106, 176 εδάφ. α΄, 183, 189§1, 191§2 Κ.Πολ.Δ. και 58§§1, 3 4 στοιχ. α΄, 69§1 εδάφ. α΄, 68§1 και 63§1 ν. 4194/2013, όπως ορίζεται στο διατακτικό.</li>
   </ol>
   <p style="text-align: center;"><strong>Γ&nbsp; Ι&nbsp; Α&nbsp;&nbsp;&nbsp;&nbsp; Τ&nbsp; Ο&nbsp; Υ&nbsp; Σ&nbsp;&nbsp;&nbsp;&nbsp; Λ&nbsp; Ο&nbsp; Γ&nbsp; Ο&nbsp; Υ&nbsp; Σ&nbsp;&nbsp;&nbsp;&nbsp; Α&nbsp; Υ&nbsp; Τ&nbsp; Ο&nbsp; Υ&nbsp; Σ</strong></p>
   <p>Δικάζει ερήμην του εκκαλούντων.</p>
   <p>Ορίζει το παράβολο ανακοπής ερημοδικίας στο ποσό των διακοσίων ενενήντα ευρώ (290,00€) για καθένα ερημοδικαζόμενο εκκαλούντα.</p>
   <p>Απορρίπτει την από 16.02.2017 (γεν. αριθμ. καταθ. …….., ειδ. αριθμ. καταθ. ………..) έφεση.&nbsp; Και</p>
   <p>Καταδικάζει τους εκκαλούντες στην πληρωμή των δικαστικών εξόδων του εφεσίβλητου ορίζει δε το ποσό αυτών σε χίλια τριάντα ευρώ&nbsp; (1.030,00€).</p>
   <p>Κρίθηκε, αποφασίσθηκε και δημοσιεύθηκε στον Πειραιά σε έκτακτη, δημόσια στο ακροατήριό του συνεδρίαση,&nbsp; στις <strong>&nbsp;21 Δεκεμβρίου 2018</strong>, χωρίς την παρουσία των διαδίκων και &nbsp;του πληρεξουσίου δικηγόρου του καλούντος-εφεσιβλήτου.</p>
   <p><strong>Ο ΔΙΚΑΣΤΗΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </strong><strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</strong><strong>&nbsp;&nbsp;Η ΓΡΑΜΜΑΤΕΑΣ</strong></p>
  </div><!-- .entry-content -->
 </article>
</div></div></div></body></html>