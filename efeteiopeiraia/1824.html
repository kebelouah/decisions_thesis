<html><body><h1>Αριθμός απόφασης 213/2019</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=1824<br/><div class="content"><div class="content-inner">
 <article id="post-1824" class="entry entry-single post-1824 post type-post status-publish format-standard hentry category-24 category-18">
  <h1 class="entry-title entry--item h2">Αριθμός απόφασης 213/2019</h1>
  <div class="entry-content entry--item">
   <div class="printomatic pom-small-black " id="id4619" data-print_target="article"></div>
   <p style="text-align: center;"><strong>ΕΦΕΤΕΙΟ&nbsp; ΠΕΙΡΑΙΑ</strong></p>
   <p style="text-align: center;"><strong>ΕΙΔΙΚΗ&nbsp; ΔΙΑΔΙΚΑΣΙΑ</strong></p>
   <p style="text-align: center;"><strong>ΑΝΑΓΚΑΣΤΙΚΩΝ ΑΠΑΛΛΟΤΡΙΩΣΕΩΝ</strong></p>
   <p style="text-align: center;"><strong>Αριθμός Απόφασης&nbsp;&nbsp; 213&nbsp;&nbsp;&nbsp;&nbsp; /2019</strong></p>
   <p style="text-align: center;"><strong>ΤΟ ΜΟΝΟΜΕΛΕΣ ΕΦΕΤΕΙΟ ΠΕΙΡΑΙΑ</strong></p>
   <p>Αποτελούμενο από το Δικαστή Νικόλαο Κουτρούμπα, Εφέτη, ο οποίος ορίστηκε από τον Πρόεδρο του Τριμελούς Συμβουλίου Διεύθυνσης του Εφετείου Πειραιά και από τη Γραμματέα Κ.Δ.</p>
   <p style="text-align: center;"><strong>ΑΦΟΥ ΜΕΛΕΤΗΣΕ ΤΗ ΔΙΚΟΓΡΑΦΙΑ&nbsp;</strong></p>
   <p style="text-align: center;"><strong>ΣΚΕΦΘΗΚΕ ΚΑΤΑ ΤΟ ΝΟΜΟ</strong></p>
   <p>&nbsp;&nbsp;&nbsp;&nbsp;&nbsp;&nbsp;&nbsp; Από τη με αριθμό ……….. έκθεση επίδοσης της δικαστικής επιμελήτριας της περιφέρειας του Εφετείου Αθηνών, ………, που προσκομίζουν και επικαλούνται οι δύο πρώτοι αιτούντες προκύπτει ότι ακριβές επικυρωμένο αντίγραφο της κρινόμενης αιτήσεως με πράξη ορισμού της αρχικής δικασίμου της 19.4.2018 και κλήση προς συζήτηση σε αυτή επιδόθηκε νομότυπα κατ’ άρθρο 128 παρ.1 ΚΠολΔ και εμπρόθεσμα, τουλάχιστον προ δεκαημέρου κατ΄ άρθρο 19 παρ.3 του ν. 2882/2001 στην τρίτη καθ’ης, ……….. Η τελευταία, όμως, κατά την εκφώνηση της υποθέσεως από τη σειρά της από το οικείο πινάκιο στην αναφερόμενη στην αρχή της παρούσας δικάσιμο που ορίσθηκε μετ’ αναβολή κατ’ άρθρο 226 παρ.4 του ΚΠολΔ και ισχύει ως πλασματική κλήτευση όλων των διαδίκων, δεν εμφανίστηκε ούτε εκπροσωπήθηκε από πληρεξούσιο δικηγόρο. Επομένως, πρέπει αυτή να δικαστεί ερήμην, πλην όμως το παρόν Δικαστήριο θα προχωρήσει στη συζήτηση της υπόθεσης, σαν να ήταν και αυτή παρούσα ( άρθρα 18 παρ.1β και 19 παρ.7γ του ν. 2882/2001).</p>
   <p>Περαιτέρω, η ένδικη αίτηση δεν εισάγεται σύμφωνα με σχετική δήλωση των δύο πρώτων αιτούντων ως προς τον τρίτο αιτούντα, ο οποίος απεβίωσε την 1.3.2016 σύμφωνα με το προσκομισθέν από τους παραπάνω αιτούντες υπ’ αριθμ. πρωτ. ….. απόσπασμα ληξιαρχικής πράξης θανάτου του Ληξιαρχείου Ε.Ε. Άνω Λιοσίων Φυλής. Δεδομένου όμως ότι κατά τον χρόνο κατάθεσης της ένδικης αίτησης στη Γραμματεία αυτού του Δικαστηρίου στις 2.6.2017, ο τρίτος αιτών είχε ήδη αποβιώσει, ως προς αυτόν η αίτηση θεωρείται μη ασκηθείσα, άλλως απαράδεκτη καθώς ο νεκρός δεν έχει ικανότητα δικαίου, ούτε ικανότητα να είναι διάδικος σύμφωνα με τις συνδυασμένες διατάξεις των άρθρων 34, 34 ΑΚ και 62 ΚΠολΔ και δεν μπορεί να υποβάλει αίτηση ενώπιον δικαστηρίου (βλ. ΑΠ 641/2006, ΕλλΔνη 49, σελ. 989, Ιωάννη Κατρά, ΚΠολΔ, Κατ’ άρθρο νομολογία, έκδοση 2016, σελ 51).</p>
   <p>Με την ένδικη αίτηση, οι δύο πρώτοι αιτούντες υποστηρίζουν ότι τυγχάνουν συγκύριοι σε ποσοστό 3/8 εξ αδιαιρέτου έκαστος, όπως το ποσοστό αυτό διορθώνουν με τις προτάσεις τους, μετά το θάνατο του πατέρα τους τρίτου αιτούντος λόγω κληρονομικής διαδοχής, στα 4/8 εξ αδιαιρέτου ο καθένας σε δύο συνεχόμενα αγροτεμάχια στη θέση «……..» του Δήμου Σαλαμίνας, εκτός σχεδίου πόλης, που αποτελούν ένα ενιαίο αγροτεμάχιο, εμφαινόμενα με τους αριθμούς έξι άλφα (6<sup>α</sup>) και έξι βήτα (6β) στο από Ιουνίου 1975 τοπογραφικό σχεδιάγραμμα του πολιτικού μηχανικού …….. που προσαρτάται στο με αριθμό …… συμβόλαιο του Συμβ/φου Σαλαμίνας ……., συνολικής εκτάσεως 141,30 τ.μ. και κατόπιν νεότερης καταμέτρησης συνολικής εκτάσεως 137,60 τ.μ. Ότι το παραπάνω ακίνητο απαλλοτριώθηκε αναγκαστικά με το Προεδρικό Διάταγμα Ρυμοτομίας 5-4-1990 (ΦΕΚ 225Δ/10-4-1990) και ότι δυνάμει της υπ’ αριθμ. 16/1995 Πράξης Εφαρμογής της Πολεοδομικής Μελέτης των περιοχών Β’ κατοικίας της κοινότητας «Αιαντείου» της νήσου Σαλαμίνας που κυρώθηκε με την υπ’ αρ. οικ. Π 10780/Β624/8-7-97 Νομαρχιακή Απόφαση και δυνάμει της με αριθμό 16<sup>Α</sup> 34/99 Διορθωτικής Πράξης Εφαρμογής που κυρώθηκε με την αρ. πρωτ. Π519/Β57/7-5-1999 Απόφαση, όπως διορθώθηκε ειδικότερα με την υπ’ αριθμ. πρωτ. Π 4154/Β378/2003 απόφαση της Διεύθυνσης Πολεοδομίας του Νομαρχιακού Διαμερίσματος Πειραιώς, η ανωτέρω ιδιοκτησία των δύο πρώτων αιτούντων ρυμοτομείται λόγω δημιουργίας κοινοχρήστων και κοινωφελών χώρων κατά 96,18 τ.μ., με τελική απόδοση οφειλόμενης εισφοράς γης από το Δήμο Σαλαμίνας προς την ιδιοκτησία τους 89,28 τ.μ., η δε υπολειπόμενη επιφάνεια 41,43 τ.μ. προσκυρώνεται κατά εμβαδόν 29,51 τ.μ. προς την ιδιοκτησία με κωδικό αριθμό …… του δεύτερου καθ’ου και κατά εμβαδόν 11,93 τ.μ. προς την ιδιοκτησία με κωδικό αριθμό …… της τρίτης καθ’ης. Ζητούν δε: α) να καθορίσει το Δικαστήριο αυτό ως προσωρινή τιμή μονάδας αποζημίωσης της απαλλοτριούμενης (ρυμοτομούμενης και προσκυρούμενης) εδαφικής έκτασης της ιδιοκτησίας τους, το ποσό των 400 ευρώ ανά τ.μ., που αντιστοιχεί στην πραγματική αγοραία τιμή που πωλούνται τα οικόπεδα στην περιοχή, β) να αναγνωρίσει το Δικαστήριο αυτό ότι οι καθ’ ων είναι οι πραγματικοί υπόχρεοι να τους αποζημιώσουν και ειδικότερα ο πρώτος καθ’ου Δήμος Σαλαμίνας είναι υπόχρεος να τους αποζημιώσει για έκταση 89,28 τ.μ. λόγω ρυμοτομίας, ο δεύτερος καθ’ου (ιδιοκτησία με κωδικό αριθμό …) είναι υπόχρεος να τους αποζημιώσει για έκταση 29,51 τ.μ. λόγω προσκυρώσεως και η τρίτη καθ’ης (ιδιοκτησία με κωδικό αριθμό …..) είναι υπόχρεη να τους αποζημιώσει για έκταση 11,93 τ.μ. λόγω προσκυρώσεως και μάλιστα έκαστο των αιτούντων ανάλογα με το ποσοστό συνιδιοκτησίας τους κατά τα ανωτέρω, γ) να διαταχθεί η καταβολή της αποζημίωσης σε αυτούς ανάλογα με το ποσοστό συνιδιοκτησίας τους. Τέλος, ζητούν να καταδικασθούν οι καθ’ων στη δικαστική τους δαπάνη και στην αμοιβή του πληρεξούσιου δικηγόρου τους.</p>
   <p>Η αίτηση, αρμόδια εισάγεται προς συζήτηση, στο Δικαστήριο αυτό, στην περιφέρεια του οποίου βρίσκονται τα απαλλοτριούμενα ακίνητα κατ’ άρθρο 19 παρ.1 του ν. 2882/2001, κατά τη διαδικασία των άρθρων 18, 19, και 20 του ίδιου νόμου.</p>
   <p>Εξάλλου, ο πρώτος καθ’ου Δήμος Σαλαμίνας με προφορική δήλωση του πληρεξούσιου δικηγόρου του κατά τη συζήτηση της υπόθεσης, που καταχωρίσθηκε στα πρακτικά άσκησε ανταίτηση, με την οποία ζήτησε να καθορισθεί η προσωρινή τιμή μονάδας αποζημίωσης για τα ένδικα ακίνητα στα 30 ευρώ ανά τ.μ. Η ανταίτηση, αρμοδίως ασκείται ενώπιον του Δικαστηρίου τούτου, που εξετάζει την κύρια αίτηση, κατά την ειδική διαδικασία των άρθρων 18 – 20&nbsp;&nbsp;&nbsp;&nbsp;&nbsp;&nbsp; του ν. 2882/2001, σε συνδυασμό μ’ αυτές των άρθρων 1 – 590 του Κ.Πολ.Δ. (άρθρο 18 §1 εδ. β του ν. 2882/2001), χωρίς την ύπαρξη προδικασίας (άρθρο 19&nbsp; §§5, 8 του ν. 2882/2001). Η αίτηση και η ανταίτηση, πρέπει να συνεκδικαστούν, αφού υπάγονται στην ίδια διαδικασία, είναι συναφείς μεταξύ τους και κατά την κρίση του Δικαστηρίου, διευκολύνεται και επιταχύνεται η διεξαγωγή της δίκης (άρθρα 31 και 246 του Κ.Πολ.Δ.)</p>
   <p>Σε ό,τι αφορά την αίτηση, τα αιτήματα των δύο πρώτων αιτούντων να αναγνωρίσει το Δικαστήριο αυτό ότι οι καθ’ ων είναι οι πραγματικοί υπόχρεοι να τους αποζημιώσουν και ειδικότερα ο πρώτος καθ’ου Δήμος Σαλαμίνας είναι υπόχρεος να τους αποζημιώσει για έκταση 89,28 τ.μ. λόγω ρυμοτομίας, ο δεύτερος καθ’ου (ιδιοκτησία με κωδικό αριθμό …) είναι υπόχρεος να τους αποζημιώσει για έκταση 29,51 τ.μ. λόγω προσκυρώσεως και η τρίτη καθ’ης (ιδιοκτησία με κωδικό αριθμό …..) είναι υπόχρεη να τους αποζημιώσει για έκταση 11,93 τ.μ. λόγω προσκυρώσεως και μάλιστα έκαστο των αιτούντων ανάλογα με το ποσοστό συνιδιοκτησίας τους κατά τα ανωτέρω και να διαταχθεί η καταβολή της αποζημίωσης σε αυτούς ανάλογα με το ποσοστό συνιδιοκτησίας τους τυγχάνουν απορριπτέα ως μη νόμιμα. Κατ’ άρθρο 8 παρ.1-3 του ν. 2882/2001, όπως ισχύει “1. Ο υπόχρεος για την πληρωμή της αποζημίωσης, της κατά το άρθρο 18 παρ. 4 δικαστικής δαπάνης, καθώς και της αμοιβής των πληρεξουσίων δικηγόρων, που προσδιορίστηκαν δικαστικώς, καταθέτει στο Ταμείο Παρακαταθηκών και Δανείων (Τ.Π.&amp; Δ.) την αποζημίωση υπέρ δικαιούχου και τη δικαστική δαπάνη και την αμοιβή των πληρεξουσίων δικηγόρων υπέρ του οικείου Δικηγορικού Συλλόγου.&nbsp; Εάν το απαλλοτριωμένο ακίνητο βαρύνεται με υποθήκη, κατάσχεση ή διεκδίκηση, η κατάθεση της αποζημίωσης στο Ταμείο Παρακαταθηκών και Δανείων είναι υποχρεωτική.&nbsp; 2. Το Ταμείο Παρακαταθηκών και Δανείων αποδίδει στο δικαιούχο το ποσό που κατατέθηκε αφού προσκομισθεί σε αυτό τελεσίδικη αναγνωριστική απόφαση και στον οικείο Δικηγορικό Σύλλογο το ποσό της δικαστικής δαπάνης και την αμοιβή των πληρεξουσίων δικηγόρων. &nbsp;Κατ’ εξαίρεση, ο υπόχρεος για την πληρωμή της αποζημίωσης δύναται, στην περίπτωση που αυτή δεν υπερβαίνει το ποσό των χιλίων πεντακοσίων (1500) ευρώ, να παρέχει έγγραφη εντολή στο Ταμείο Παρακαταθηκών και Δανείων να αποδώσει την κατατεθείσα αποζημίωση στον δικαιούχο χωρίς την προσκόμιση αναγνωριστικής απόφασης αλλά με υποβολή υπεύθυνης δήλωσης σχετικά με την κυριότητά του… &nbsp;&nbsp;3. Κάθε διαφορά σχετική με την απόδοση από το Ταμείο Παρακαταθηκών και Δανείων στο δικαιούχο του ποσού που κατατέθηκε λύεται οριστικά από το αρμόδιο δικαστήριο της παραγράφου 1 του άρθρου 19 του παρόντος νόμου με τη διαδικασία των ασφαλιστικών μέτρων των άρθρων 686 και επόμενων του Κώδικα Πολιτικής Δικονομίας. &nbsp;4. Με την καταβολή της αποζημίωσης στο δικαιούχο που αναγνωρίστηκε δικαστικώς, το Ταμείο Παρακαταθηκών και Δανείων απαλλάσσεται από κάθε υποχρέωση και ευθύνη απέναντι σε οποιονδήποτε τρίτο διεκδικητή ή δικαιούχο. Ευθύνη απέναντι σε αυτούς έχει εκείνος που εισέπραξε την αποζημίωση.» Επομένως, δεν δημιουργείται απευθείας αξίωση των φερόμενων ως δικαιούχων της αποζημίωσης για το απαλλοτριωθέν ακίνητο να στραφούν μέσω της διαδικασίας των άρθρων 18-20 του ν. 2882/2001, κατά των φερόμενων ως υπόχρεων και να ζητήσουν να τους καταβάλουν τη σχετική αποζημίωση, αφού αυτή κατατίθεται στο Ταμείο Παρακαταθηκών και Δανείων και ο ν. 2882/2001 δεν προβλέπει την υποβολή τέτοιου αιτήματος με την ακολουθούμενη για τις απαλλοτριώσεις συνοπτική διαδικασία (βλ. και υπό το καθεστώς του ν. δ/τος 797/1971, Γιάννη Χορομίδη, Αναγκαστικές απαλλοτριώσεις, κατ’ άρθρο, Βιβλιογραφία και νομολογία, Θεσσαλονίκη 2000, σελ. 512, με παραπομπή σε νομολογία).</p>
   <p>Ως προς την ανταίτηση, κατά το μέρος που στρέφεται κατά του τρίτου καθ’ου ………..που έχει προαποβιώσει της ασκήσεώς της, αυτή τυγχάνει απορριπτέα ως απαράδεκτη σύμφωνα με τις συνδυασμένες διατάξεις των άρθρων 62 εδ.α’, 73, 159 και 160 παρ.1 ΚΠολΔ και 35 ΑΚ, ως στρεφόμενη κατά ανύπαρκτου προσώπου (βλ. ΑΠ 45/2018 στη Νόμος).</p>
   <p>Παρακάτω, αναφορικά με τα αιτήματα καθορισμού προσωρινής τιμής μονάδας της απαλλοτριούμενης έκτασης στις συνεκδικαζόμενες αίτηση και ανταίτηση πρέπει να σημειωθούν τα εξής: Σύμφωνα με το άρθρο 17 του ν. 2882/2001 «1. Η απόφαση κήρυξης της αναγκαστικής απαλλοτρίωσης σημειώνεται από τον αρμόδιο φύλακα μεταγραφών στις μερίδες του απαλλοτριωμένου ακινήτου και του ιδιοκτήτη αυτού. Η σημείωση αυτή γίνεται με βάση το διαβιβαζόμενο στο φύλακα μεταγραφών, σύμφωνα με την παράγραφο 4 του άρθρου 1, αντίγραφο της απαλλοτριωτικής απόφασης με το οικείο κτηματολογικό διάγραμμα και πίνακα, μέσα σε δέκα ημέρες από τη λήψη τους. Μέσα στην ίδια προθεσμία σημειώνονται και τα διαβιβαζόμενα κατά την παράγραφο 6 του προηγούμενου άρθρου στοιχεία.&nbsp;&nbsp; Στην ίδια προθεσμία ο φύλακας μεταγραφών υποχρεούται να χορηγεί ατελώς στους ενδιαφερόμενους πιστοποιητικά ιδιοκτησίας, βαρών και κατασχέσεων στο απαλλοτριούμενο, καθώς και πιστοποιητικό για τις τυχόν εγγραφές στο βιβλίο διεκδικήσεων. 2. Στην περίπτωση που ο φύλακας μεταγραφών, αν και διαβιβάστηκαν τα κατά την προηγούμενη παράγραφο δικαιολογητικά, δεν μπορεί μέσα σε δέκα ημέρες από τη λήψη τους να ανεύρει τις οικείες μερίδες, υποχρεούται να χορηγεί σχετική βεβαίωση σε κάθε ενδιαφερόμενο. 3. Η συζήτηση της αίτησης για τον προσωρινό ή οριστικό προσδιορισμό της αποζημίωσης είναι απαράδεκτη εάν δεν προσαχθούν: α) τα κατά την παράγραφο 1 του παρόντος άρθρου πιστοποιητικά ή η κατά την παράγραφο 2 του ίδιου άρθρου βεβαίωση β) η κατά την παράγραφο 3 του άρθρου 15 έκθεση ή η κατά την παράγραφο 4 του ίδιου άρθρου βεβαίωση και γ) η έκθεση που ορίζεται στην παράγραφο 6 του άρθρου 15. 4. Προκειμένου περί απαλλοτριώσεων προς εφαρμογή σχεδίων πόλεων, είναι απαράδεκτη η συζήτηση της αίτησης για τον προσδιορισμό της αποζημίωσης εάν δεν προσαχθούν: α) τα κατά την παράγραφο 1 του παρόντος άρθρου πιστοποιητικά ή η κατά την παράγραφο 2 του ίδιου άρθρου βεβαίωση, β) η κατά την παράγραφο 3 του άρθρου 15 έκθεση ή η κατά την παράγραφο 4 του ίδιου άρθρου βεβαίωση, γ) η πράξη αναλογισμού ή πράξη εφαρμογής.» Επίσης, η επιτροπή που συντάσσει την κατ’ άρθρο 15 παρ.3 του ν. 2882/2001 έκθεση εκτίμησης του απαλλοτριούμενου ακινήτου αποτελείται κατά την παράγραφο 1 του ίδιου άρθρου από τον Προϊστάμενο της Κτηματικής Υπηρεσίας του νομού στην περιφέρεια του οποίου βρίσκεται το απαλλοτριούμενο ή το μεγαλύτερο τμήμα αυτού, ως πρόεδρο, έναν υπάλληλο της οικείας Δημόσιας Οικονομικής Υπηρεσίας οριζόμενο από τον Προϊστάμενο της Υπηρεσίας και έναν εμπειρογνώμονα, οριζόμενο, με αναπληρωτή, κατά την παράγραφο 2 του ίδιου άρθρου. Τα μέλη της επιτροπής που είναι υπάλληλοι αναπληρώνονται σε περίπτωση έλλειψης, απουσίας ή κωλύματος από τους νόμιμους ή οριζόμενους αναπληρωτές τους. Ως γραμματέας της επιτροπής με τον αναπληρωτή του ορίζεται με πράξη του προέδρου αυτής υπάλληλος της Κτηματικής Υπηρεσίας. Επίσης κατά την παράγραφο 4 του ίδιου άρθρου 15 του ν. 2882/2001 «Εάν η κατά την προηγούμενη παράγραφο έκθεση δεν συντάχθηκε, για οποιονδήποτε λόγο, μέσα σε σαράντα τουλάχιστον ημέρες από την υποβολή της αίτησης για τη διενέργεια της εκτίμησης, ο Πρόεδρος της επιτροπής υποχρεούται να χορηγεί σχετική βεβαίωση σε κάθε ενδιαφερόμενο.» Από το συνδυασμό των παραπάνω διατάξεων προκύπτει ότι στοιχεία της προδικασίας που απαιτούνται να προσαχθούν στη δίκη καθορισμού προσωρινής τιμής μονάδας αποζημίωσης απαλλοτριούμενου ακινήτου, με ποινή το απαράδεκτο της συζήτησης της σχετικής αιτήσεως είναι, μεταξύ άλλων, το πιστοποιητικό ιδιοκτησίας, βαρών και κατασχέσεων στο απαλλοτριούμενο ακίνητο από τον φύλακα μεταγραφών και η κατά την παράγραφο 3 του άρθρου 15 έκθεση της αρμόδιας επιτροπής ή η κατά την παράγραφο 4 του ίδιου άρθρου βεβαίωση του Προέδρου αυτής.</p>
   <p>Στην προκειμένη περίπτωση, η συζήτηση της αίτησης και της ανταίτησης ως προς το αίτημα καθορισμού προσωρινής τιμής μονάδας αποζημίωσης για την απαλλοτριούμενη εδαφική έκταση, πρέπει να κηρυχθεί απαράδεκτη, σύμφωνα με όσα εκτίθενται στην προηγηθείσα νομική σκέψη,&nbsp; διότι οι δύο πρώτοι αιτούντες- καθ’ων η ανταίτηση και ο ανταιτών δεν επικαλούνται ούτε και προσκομίζουν, ως όφειλαν, για το παραδεκτό της συζήτησης αυτών κατ’ άρθρο 17 παρ.4 του ν. 2882/2001, α) πιστοποιητικά ιδιοκτησίας, βαρών και κατασχέσεων στα απαλλοτριούμενα ακίνητα από το αρμόδιο Κτηματολογικό Γραφείο Σαλαμίνας και β) την προβλεπόμενη από την § 3 του άρθρου 15 του Ν. 2882/2001 έκθεση της εκτιμητικής Επιτροπής, περί της αξίας των απαλλοτριούμενων ακινήτων ή την κατά την § 4 του ίδιου άρθρου 15 βεβαίωση περί μη σύνταξης εκτιμητικής έκθεσης, δεδομένου ότι το προσκομιζόμενο από τους δύο πρώτους αιτούντες από 20.7.2009 Πρακτικό Εκτίμησης Οικοπεδικής Έκτασης υπογράφεται από τριμελή επιτροπή αποτελούμενη από δημοτικούς συμβούλους και αγρονόμο, τοπογράφο μηχανικό και όχι από τα πρόσωπα που ορίζονται στο άρθρο 15 του ν. 2882/2001. Τέλος, δικαστικά έξοδα δεν επιβάλλονται ως προς την ένδικη αίτηση και την ανταίτηση, καθώς δεν έχουν κριθεί ακόμη στο σύνολό τους.</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p>Θεωρεί την από 20.12.2016 αίτηση μη ασκηθείσα ως προς τον τρίτο αιτούντα.</p>
   <p>Συνεκδικάζει την 20.12.2016 αίτηση ερήμην της τρίτης καθ’ης και αντιμωλία των λοιπών διαδίκων με την ασκηθείσα στο ακροατήριο ανταίτηση του πρώτου καθ’ου κατά των αιτούντων ερήμην του τρίτου καθ’ου και αντιμωλία των λοιπών διαδίκων.</p>
   <p>Απορρίπτει στην από 20.12.2016 αίτηση τα αιτήματα να αναγνωρισθούν οι καθ’ων ως πραγματικοί υπόχρεοι καταβολής της αποζημίωσης στους δύο πρώτους αιτούντες και να διαταχθεί η καταβολή της αποζημίωσης στους τελευταίους ανάλογα με το ποσοστό συνιδιοκτησίας τους.</p>
   <p>Απορρίπτει την ανταίτηση κατά του τρίτου καθ’ου.</p>
   <p>Κηρύσσει ως προς τους λοιπούς διαδίκους απαράδεκτη τη συζήτηση της αίτησης και της ανταίτησης για καθορισμό προσωρινής τιμής μονάδας αποζημίωσης της απαλλοτριούμενης εδαφικής έκτασης.</p>
   <p>Κρίθηκε, αποφασίστηκε και δημοσιεύθηκε σε έκτακτη δημόσια συνεδρίαση στο ακροατήριο του στον Πειραιά, χωρίς την παρουσία των διαδίκων και των πληρεξουσίων δικηγόρων τους στις 10.4.2019.</p>
   <p>&nbsp;</p>
   <p><strong>Ο ΔΙΚΑΣΤΗΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Η ΓΡΑΜΜΑΤΕΑΣ</strong></p>
   <p>&nbsp;</p>
  </div><!-- .entry-content -->
 </article>
</div></div></div></body></html>