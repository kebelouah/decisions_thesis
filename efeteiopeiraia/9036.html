<html><body><h1>Αριθμός απόφασης 216/2022</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=9036<br/><div class="content"><div class="content-inner">
 <article id="post-9036" class="entry entry-single post-9036 post type-post status-publish format-standard hentry category-24 category-18">
  <h1 class="entry-title entry--item h2">Αριθμός απόφασης 216/2022</h1>
  <div class="entry-content entry--item">
   <div class="printomatic pom-small-black " id="id4895" data-print_target="article"></div>
   <p><strong>ΕΦΕΤΕΙΟ ΠΕΙΡΑΙΑ</strong></p>
   <p><strong>ΔΙΑΔΙΚΑΣΙΑ ΑΠΑΛΛΟΤΡΙΩΣΕΩΝ</strong></p>
   <p style="text-align: center"><strong>Αριθμός Απόφασης&nbsp;&nbsp; 216/2022</strong></p>
   <p style="text-align: center"><strong>ΤΟ ΜΟΝΟΜΕΛΕΣ ΕΦΕΤΕΙΟ ΠΕΙΡΑΙΑ</strong></p>
   <p>Αποτελούμενο από τη Δικαστή, Παρασκευή Μπερσή, Εφέτη, την οποία όρισε η Πρόεδρος του Τριμελούς Συμβουλίου Διοίκησης του Εφετείου Πειραιά και τη Γραμματέα, Ε.Τ.</p>
   <p>Συνεδρίασε δημόσια στο ακροατήριό του την …………, για να δικάσει την υπόθεση μεταξύ:</p>
   <p><strong>Της καλούσας – αιτούσας</strong> : Ανώνυμης εταιρείας …………. η οποία&nbsp; εκπροσωπήθηκε από τον πληρεξούσιο δικηγόρο, Παναγιώτη Χινή.</p>
   <p><strong>Καθ’ ων η κλήση και η αίτηση</strong> : 1) Ελληνικού Δημοσίου, νομίμως εκπροσωπούμενο από το Υπουργό των Οικονομικών, το οποίο εκπροσωπήθηκε από τη Δικαστική Πληρεξούσια του Ν.Σ.Κ., Σπυριδούλα Φωτοπούλου και 2) ΟΤΑ με την επωνυμία «Δήμος Νίκαιας – Αγίου Ιωάννη Ρέντη», που εδρεύει στη Νίκαια Αττικής και εκπροσωπείται νόμιμα από το Δήμαρχό του, ο οποίος εκπροσωπήθηκε από τον πληρεξούσιο δικηγόρο, Μιλτιάδη – Παναγιώτη Κλαπαδάκη.</p>
   <p>Η αιτούσα άσκησε την με αρ. κατ. ……./2017 αίτησή της, επί της οποίας εκδόθηκε η υπ’ αρ. 304/2019 απόφαση αυτού του Δικαστηρίου με την οποία κηρύχθηκε απαράδεκτη η συζήτηση αυτής. Με την με αρ. κατ. ………/2019 κλήση η ως άνω αίτηση προσδιορίστηκε να συζητηθεί τη δικάσιμο της 21.5.2020, οπότε και δεν συζητήθηκε λόγω της αναστολής λειτουργίας των δικαστηρίων λόγω της πανδημίας. Με την 86/2020 πράξη του ορισθέντος από τον Πρόεδρο του Τριμελούς Συμβουλίου Διοίκησης του Εφετείου Πειραιά Δικαστή η συζήτηση της αίτησης ορίστηκε για τη δικάσιμο που αναφέρεται στην αρχή αυτής της απόφασης.</p>
   <p>Κατά τη συζήτηση της υπόθεσης οι πληρεξούσιοι δικηγόροι των διαδίκων ζήτησαν να γίνουν δεκτά τα όσα αναφέρονται στα πρακτικά και στις προτάσεις τους.</p>
   <p style="text-align: center"><strong>ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center"><strong>ΣΚΕΦΘΗΚΕ ΚΑΤΑ ΤΟ NOMO</strong></p>
   <p>Η αιτούσα ζητεί με την κρινόμενη αίτηση της, να καθοριστεί προσωρινά η τιμή μονάδας αποζημίωσης για τα ακίνητα με τα επικείμενά τους, που περιγράφονται στη αίτηση, των οποίων κατέστη αποκλειστικά κυρία με παράγωγο τρόπο και συγκεκριμένα με νομίμως μεταγεγραμμένο συμβόλαιο μετατροπής ομορρύθμου εταιρείας σε ανώνυμη, με το οποίο εισφέρθηκαν τα ακίνητα για την κάλυψη του κεφαλαίου σύστασής της, τα οποία απαλλοτριώθηκαν νομίμως για τη διορθωτική πράξη εφαρμογής του ρυμοτομικού σχεδίου του Δήμου Νίκαιας – Αγίου Ιωάννη Ρέντη, να οριστεί ιδιαίτερη αποζημίωση για τη μετεγκατάσταση της επιχείρησης της αιτούσας, που λειτουργεί σ’ αυτά και να αναγνωριστεί δικαιούχος της αποζημίωσης που θα καθοριστεί. Είναι απαράδεκτη, ως προς το πρώτο καθ’ ου Ελληνικό Δημόσιο, ελλείψει παθητικής νομιμοποίησής του, αφού υπόχρεος να καταβάλλει την αποζημίωση είναι ο δεύτερος καθ’ ου ΟΤΑ, υπέρ του οποίου κηρύχθηκε η απαλλοτρίωση για την εφαρμογή του ρυμοτομικού του σχεδίου (αρθρ. 14 παρ. 1 ΚΑΑΑ). Είναι επίσης απαράδεκτη, λόγω αοριστίας, ως προς το αίτημα για επιδίκασης αποζημίωσης για τα μηχανήματα που δεν μπορούν να μεταφερθούν, γιατί, αφενός μεν δεν αναφέρονται οι λόγοι που καθένα εξ αυτών δεν μπορεί να μεταφερθεί, αφετέρου δε δεν αναφέρεται το μοντέλο και το έτος κατασκευής, ούτε αν αγοράστηκε καινούριο ή μεταχειρισμένο και πότε, καθώς και τα έτη χρήσης, αφού πρόκειται για επαγγελματικά μηχανήματα, όπου οι φθορές από τη χρήση τους είναι μεγάλες, συνεπεία των οποίων μειώνεται σημαντικά η αξία τους. Κατά τα λοιπά είναι παραδεκτή και νόμιμη. Στηρίζεται στις διατάξεις των άρθρων 13 επ. και 26 παρ. 3 του Ν. 2882/2001 «Κώδικα Αναγκαστικών Απαλλοτριώσεων Ακινήτων». Πρέπει, επομένως, να εξεταστεί κατ’ ουσία, δεδομένου ότι έχει τηρηθεί η προδικασία που προβλέπουν οι διατάξεις των άρθρων 15, 16 παρ. 1 και 17 του ως άνω νόμου (βλ. τα προσκομιζόμενα: την Μ19/2006 πράξη εφαρμογής με τον σχετικό κτηματολογικό πίνακα και διάγραμμα, την υπ’ αρ. Π8899/Β/1207/10.6.2008 απόφαση του Νομάρχη Πειραιά, με την οποία αυτή κυρώθηκε, νόμιμα καταχωρημένη στα αντίστοιχα ΚΑΕΚ των ακινήτων του Κτηματολογικού Γραφείου Νίκαιας με αρ. …../12.3.2010, αντίγραφα των κτηματολογικών φύλλων των ιδιοκτησιών που ρυμοτομούνται από τα οποία προκύπτει, κατά περίπτωση, &nbsp;η καταχώριση στο ως άνω Κτηματολογικό Γραφείο της πιο πάνω απόφασης καθώς και, σε συνδυασμό με τα με αρ. πρωτ. …./10.5.2021 πιστοποιητικά του Κτηματολογικού Γραφείου Πειραιώς και Νήσων, η έλλειψη βαρών και διεκδικήσεων επί των απαλλοτριωμένων, η με αρ. πρ. …./17.5.2021 βεβαίωση της κτηματικής υπηρεσίας Πειραιώς – Νήσων και Δυτικής Αττικής, κατ’ άρθρο 15 §4 του ν. 2882/2001, σύμφωνα με την οποία δεν κατέστη δυνατή η συγκρότηση της επιτροπής και, κατά συνέπεια και η εκτίμηση της αξίας των απαλλοτριωθέντων, τις με αρ. πρωτ. …./13.5.2021 και …./26.4.2018 βεβαιώσεις του Προϊσταμένου της κτηματικής υπηρεσίας Πειραιώς – Νήσων και Δυτικής Αττικής, σύμφωνα με τις οποίες το Δημόσιο προβάλλει δικαιώματα κυριότητας επί των απαλλοτριωθέντων και τα με αρ. πρωτ. …/18.5.2018 και …../9.5.2018 έγγραφα της Δ/νσης Δασών Πειραιά περί του μη δασικού χαρακτήρα των απαλλοτριωθέντων).</p>
   <p>Από τις ένορκες καταθέσεις των μαρτύρων, που εξετάστηκαν στο ακροατήριο του Δικαστηρίου τούτου και περιέχονται στα με αρ. 304/2019 πρακτικά δημόσιας συνεδρίασής του, την επισκόπηση των προσκομιζόμενων με επίκληση φωτογραφιών, των οποίων η γνησιότητα δεν αμφισβητείται και απ’ όλα τα έγγραφα, που προσκομίζουν και επικαλούνται οι διάδικοι, τα οποία λαμβάνονται υπόψη είτε προς άμεση απόδειξη είτε προς συναγωγή δικαστικών τεκμηρίων, χωρίς όμως η ρητή αναφορά ορισμένων εκ των ανωτέρω εγγράφων να προσδίδει σ` αυτά αυξημένη αποδεικτική δύναμη σε σχέση με τα λοιπά επικαλούμενα και προσκομιζόμενα από τους διαδίκους έγγραφα, για τα οποία δεν γίνεται ειδική για το καθένα μνεία, που είναι όμως ισοδύναμα και όλα ανεξαιρέτως συνεκτιμώνται για την ουσιαστική διάγνωση της ένδικης διαφοράς καθώς και από τα διδάγματα της κοινής πείρας και λογικής, τα οποία λαμβάνει υπόψη του το Δικαστήριο αυτεπάγγελτα και χωρίς απόδειξη, αποδεικνύονται τα ακόλουθα : Με το από 11.2.1991 Προεδρικό Διάταγμα (ΦΕΚ 74 Δ´/1991), όπως αναθεωρήθηκε με τα Προεδρικά Διατάγματα της 20.9.1995 (ΦΕΚ 1049 Δ´/1995), της 21.6.1996 (ΦΕΚ 742 Δ´/1996), της 5.4.2000 (ΦΕΚ 208 Δ´/2000), της 11.4.2002 (ΦΕΚ 363 Δ´/ 2002) και με το ν. 3559/2007, εγκρίθηκε η πολεοδομική μελέτη τμημάτων της πολεοδομικής ενότητας «ΕΛΑΙΩΝΑ» των Δήμων Αθηναίων, Αγίου Ιωάννη Ρέντη, Αιγάλεω, Περιστερίου και Ταύρου. Σε εκτέλεση των παραπάνω διαταγμάτων και σύμφωνα με τις διατάξεις του άρθρου 12&nbsp; του π.δ. 1337/1983, εκδόθηκε η Πράξη Εφαρμογής Μ19/2006 της Διεύθυνσης Πολεοδομίας και Περιβάλλοντος του Νομαρχιακού Διαμερίσματος Πειραιά της Νομαρχιακής Αυτοδιοίκησης Αθηνών – Πειραιά, η οποία κυρώθηκε με την με αριθμό πρωτοκόλλου Π8899/Β/1207/10.6.2008 απόφαση του Νομάρχη Πειραιά, νόμιμα καταχωρημένη στο Κτηματολογικό Γραφείο Νίκαιας με αρ. …../12.3.2010. Στο προσαρτώμενο στην&nbsp; Πράξη κτηματολογικό διάγραμμα αποτυπώνονται, μεταξύ άλλων και οι ευρισκόμενες εντός του οικοδομικού τετραγώνου 113 ιδιοκτησίες, με κτηματολογικούς αριθμούς …, …, …. και …. επί των οδών ……. (η πρώτη), …… (η δεύτερη και τρίτη – ενιαία) και ………. (η τέταρτη). Η αιτούσα είναι αποκλειστική κυρία των ως άνω ακινήτων. Την κυριότητα αυτών απέκτησε με το νομίμως μεταγεγραμμένο (τ. … α.α. ….) υπ’ αρ. …/23.12.1999 συμβόλαιο μετατροπής ομορρύθμου εταιρείας σε ανώνυμη εταιρεία της συμβ/φου Πειραιά, …. ., με το οποίο τα ως άνω ακίνητα εισφέρθηκαν για την κάλυψη του κεφαλαίου σύστασης της αιτούσας, κατόπιν έκθεσης της εκτιμητικής επιτροπής το άρθρου 9 του Ν. 2190/1920, από τους αληθινούς κυρίους αυτών, ………… και την ομόρρυθμη εταιρεία «. ……», οι οποίοι τα απέκτησαν με τα νομίμως μεταγεγραμμένα υπ’ αρ. …, …./1990, …/1980, …/1981, …/1972, …./1976 πωλητήρια συμβόλαια από αληθινούς κυρίους. Άλλωστε τα εν λόγω ακίνητα έχουν καταχωρηθεί νομίμως στο Κτηματολογικό Γραφείο Νίκαιας, με αποκλειστική κυρία την αιτούσα, έχουν λάβει ΚΑΕΚ (.., .., .. και …), χωρίς ποτέ να αμφισβητηθεί από κανέναν, ούτε από το Ελληνικό Δημόσιο. Το συνολικό εμβαδόν των ως άνω ιδιοκτησιών, οι οποίες ρυμοτομούνται εξ ολοκλήρου, ανέρχεται σε 4.346,38 τ.μ. Απ’ αυτά 1.082,24 τ.μ. αντιστοιχούν σε οφειλόμενη από την αιτούσα εισφορά γης, ενώ σε αντάλλαγμα για ρυμοτομηθείσα εδαφική έκταση, εμβαδού 2.714,26 τ.μ., της δίνεται νέο οικόπεδο, ίδιου εμβαδού και αξίας, στο οικοδομικό τετράγωνο … με κωδικό ….. Απομένει, λοιπόν, προς αποζημίωση εδαφικό τμήμα εμβαδού 549,88 τ.μ. εκ της ιδιοκτησίας με κτηματολογικό αριθμό …., το οποίο φαίνεται διαγραμμισμένο στο κτηματολογικό διάγραμμα, που συνοδεύει την ως άνω Πράξη Εφαρμογής και υπόχρεος στην καταβολή της είναι ο καθ’ ου Δήμος. Με βάση το από 20.9.1995 Προεδρικό Διάταγμα η επιτρεπόμενη χρήση των ακινήτων στο ως άνω οικοδομικό τετράγωνο είναι η χρήση Α (άρθρο 3 §1 – ήτοι η λειτουργία βιομηχανίας – βιοτεχνίας χαμηλής και μέσης όχλησης, γραφείων, κτιρίων στάθμευσης, αποθήκευσης και κοινωνικής πρόνοιας για τους εργαζόμενους στην περιοχή). Στην ίδια περιοχή γενικά δεν υπάρχει μεγάλο αγοραστικό ενδιαφέρον και δεν έχουν πραγματοποιηθεί αγοραπωλησίες τα τελευταία χρόνια. Προσκομίζονται από τους αιτούντες δύο πωλητήρια συμβόλαια, ήτοι το με αρ. …/2013 συμβόλαιο της συμβ/φου Αθηνών ……… και το …/2009 συμβόλαιο του συμβ/φου Αθηνών ……….., με τίμημα 1.050 ευρώ και 1.150 ευρώ ανά τετραγωνικό μέτρο εδαφικής έκτασης, αντίστοιχα, αφορούν όμως ακίνητα επί της οδού .. ….., εντός του οικοδομικού τετραγώνου 29, που απέχει από το επίδικο περί τα 500 μέτρα, πλην όμως στο εν λόγω οικοδομικό τετράγωνο (ΟΤ ….) επιτρεπόμενη χρήση γης είναι η Β (άρθρο 3 § 3 του ως άνω ΠΔ – ήτοι η λειτουργία εμπορικών καταστημάτων, γραφείων, τραπεζών, ασφαλειών, κοινωφελών οργανισμών εστιατορίων, αναψυκτηρίων, χώρων συνάθροισης του κοινού, κέντρων διασκέδασης, εγκαταστάσεων χονδρεμπορίου, κτιρίων αποθήκευσης κλπ.) και ως εκ τούτου η αξία των εκεί ακινήτων υπερτερεί κατά πολύ της αξίας του επιδίκου (στο ΟΤ ….) με επιτρεπόμενη χρήση γης Α (βιομηχανική βιοτεχνική κλπ.). Η περιοχή εξυπηρετείται από αστική συγκοινωνία επί της ….. και συνδέεται με όλα τα δίκτυα κοινής ωφελείας. Ο συντελεστής δόμησης στο ακίνητο που αποζημιώνεται η εδαφική έκταση (…..) είναι 0,60, με πρόσωπο επί της οδού ….. Επιπλέον, όλες οι ιδιοκτησίες βρίσκονται στην Ε’ ζώνη και η αντικειμενική αξία τους, κατά το χρόνο συζήτησης (20.5.2021), με τιμή ζώνης ήδη 750 ευρώ (ΠΟΛ 113/2018 – από 1.1.2019 έως 31-12-2021), είναι 135 ευρώ ανά τ.μ. εδάφους, για την ιδιοκτησία 060807, της οποίας εδαφικό της τμήμα (549,88 τ.μ.) αποζημιώνεται και όχι 124,30 ευρώ/τμ εδάφους, όπως αναφέρεται στην αρ. πρωτ. …/27.9.2018 τεχνική έκθεση εκτίμησης αξίας οικοπέδου ακινήτων της Διευθύντριας της Υπηρεσίας Δόμησης του Δήμου Νίκαιας – Αγίου Ιωάννη Ρέντη, η οποία ελήφθη πριν την αλλαγή των τιμών των αντικειμενικών αξιών. Η αιτούσα, επικαλούμενη ιδίως τις τεχνικές εκθέσεις που έχει ενσωματώσει στην αίτησή της, ισχυρίζεται ότι η αξία του επίδικου οικοπέδου (……) ανέρχεται από 560 ευρώ έως 740 ευρώ ανά τ.μ., ενώ η αξία των επικειμένων κτισμάτων και κατασκευών σε όλες τις ιδιοκτησίες που ρυμοτομούνται ανέρχεται από 58 ευρώ έως 107 ευρώ ανά κ.μ. Οι δικαστικές αποφάσεις που προσκομίζει και επικαλείται ο καθ’ ου, ως συγκριτικά στοιχεία, ήτοι την με αριθμό 382/2016, 625/2015 αποφάσεις του Τριμελούς Εφετείου Πειραιά, με κρίσιμους χρόνους τις 8.10.2015 και 19.3.2015, με την οποία καθορίστηκε οριστική τιμή μονάδος για όμορο ακίνητο, στο ΟΤ …., σε 450 ευρώ ανά τ.μ. εδάφους και στο ΟΤ … σε 420 ευρώ ανά τ.μ. και για πλακοσκεπή/λαμαρινοσκεπή κτίσματα έτους κατασκευής 1966 – 1975, ύψους 6,80 μ. και 10 μ. από 50 ευρώ έως 30 ευρώ ανά κ.μ., ενώ με τις αποφάσεις 428/2018 και 460/2018 του Μονομελούς Εφετείου Πειραιά, με κρίσιμο χρόνο συζήτησης, την 7.12.2017 και 19.4.2018, καθορίστηκε προσωρινή τιμή μονάδος για ακίνητο του ΟΤ ….., απέχον σχεδόν 1,5 χιλιόμετρα από το επίδικο, σε 420 ευρώ ανά τ.μ. εδάφους και για πλακοσκεπή/λαμαρινοσκεπή κτίσματα έτους κατασκευής 1966 – 1975, ύψους 4 έως 7 μ. και ισόγεια από 80 ευρώ έως 30 ευρώ ανά κ.μ., αποφάσεις, όμως, που λήφθηκαν πριν από την αναπροσαρμογή των αντικειμενικών αξιών και των τιμών ζώνης. Σημειωτέον ότι οι επικαλούμενες από τους αιτούντες &nbsp;αγγελίες δεν μπορούν να θεωρηθούν πρόσφορα συγκριτικά στοιχεία, αφού εμπεριέχουν απλώς την προσφορά (πρόταση). Ενόψει όλων των ανωτέρω, το Δικαστήριο κρίνει ότι κατά τον κρίσιμο χρόνο που συζητήθηκε η κρινόμενη αίτηση η&nbsp; πραγματική αξία των ρυμοτομούμενων ακινήτων, ενόψει της θέσης,&nbsp; του είδους, της πραγματικής κατάστασης και της χρησιμότητάς τους, σύµφωνα µε τις υφιστάμενες στη χώρα οικονομικές και νομισματικές συνθήκες,&nbsp; χωρίς να υπολογιστεί τυχόν ανατίµηση ή υποτίµησή τους λόγω της εξαγγελίας ή της κήρυξης της απαλλοτρίωσης ή της εκτέλεσης του έργου για το οποίο έγινε και, συνεπώς, η πλήρης αποζημίωσή τους,&nbsp; δηλαδή εκείνη µε την οποία µπορούν να αντικατασταθούν τα απαλλοτριούμενα, λόγω ρυμοτομίας με άλλα ισάξια&nbsp; (ΟλΑΠ 13/2000 δημ ΝΟΜΟΣ), ανέρχεται στο ποσό των πεντακοσίων (500) ευρώ το τ.μ. εδαφικής έκτασης και για τα επικείμενα, κτίσματα (όλα κτισμένα άνω των 40 ετών) και κατασκευές ως ακολούθως :</p>
   <p>Α.&nbsp; <u>Για τα επικείμενα ιδιοκτησίας ….:</u></p>
   <ol>
    <li>Για το διώροφο πλακοσκεπές<sub>.</sub> κτίσμα γραφείων (Α), καλής κατάστασης, με φέροντα οργανισμό από οπλισμένο σκυρόδεμα και τοιχοποιία από τούβλα, όγκου 2.309 κ.μ., τιμή μονάδος 80,00 ευρώ/κ.μ.</li>
    <li>Για το διώροφο (με μεσοπάτωμα) κτίσμα αποθηκών και εργοστασίου (Β), μέτριας κατάστασης, εν μέρει πλακοσκεπές και εν μέρει με στέγη από ελενίτ, με φέροντα οργανισμό από οπλισμένο σκυρόδεμα και τοιχοποιία από τούβλα, όγκου 6.373 κ.μ., τιμή μονάδος 70,00 ευρώ/κ.μ.</li>
    <li>Για το διώροφο πλακοσκεπές κτίσμα εργοστασίου-αποθηκών γραφείου (Γ), κακής κατάστασης, με φέροντα οργανισμό από οπλισμένο σκυρόδεμα και τοιχοποιία από τσιμεντόλιθους, όγκου 4.396 κ.μ., τιμή μονάδος 60.00 ευρώ/κ.μ.</li>
    <li>Για το ισόγειο βοηθητικό κτίσμα (Δ), μέτριας κατάστασης, με στέγη από ελενίτ και τοιχοποιία από τούβλα, όγκου 541 κ.μ., τιμή μονάδος 40,00 ευρώ/κ.μ.</li>
    <li>Για το ισόγειο πλακοσκεπές βοηθητικό κτίσμα (Ε), καλής κατάστασης, με φέροντα οργανισμό από οπλισμένο σκυρόδεμα και τοιχοποιία από τούβλα, όγκου 311 κ.μ., τιμή μονάδος 80,00 ευρώ/κ.μ.</li>
    <li>Για τα τρία υπόστεγα, κακής κατάστασης, εμβαδών 123,00 τ.μ, 68,60 τ.μ. και 54,00 τ.μ. τιμή μονάδος 20,00 ευρώ/τ.μ.</li>
    <li>Για την πόρτα στράντζα, καλής κατάστασης, 800 ευρώ κατ’ αποκοπή.</li>
    <li>Για τον μαντρότοιχο κακής κατάστασης, μήκους 47.00μ. και μέσου ύψους 1,50μ., 1.000 ευρώ κατ’ αποκοπή.</li>
    <li>Για το κάγκελο, κακής κατάστασης, μήκους 16,00μ. και μέσον ύψους 1,50 μ., 120 ευρώ, κατ’ αποκοπή.</li>
    <li>Για συρόμενη πόρτα 11,40 τ.μ., 250 ευρώ κατ’ αποκοπή.</li>
    <li>Για τσιμεντόστρωση εμβαδού 1.130 τ.μ., 6.000 ευρώ κατ’ αποκοπή.</li>
   </ol>
   <p>Β) <u>Επικείμενα Ιδιοκτησιών … &amp; ….:&nbsp;</u></p>
   <ol>
    <li>Για το ισόγειο πλακοσκεπές κτίσμα γραφείων (Α), κακής κατάστασης, με φέροντα οργανισμό από οπλισμένο σκυρόδεμα και τοιχοποιία από τούβλα, όγκου 291 κ.μ., τιμή μονάδος 60,00 ευρώ/κ.μ.</li>
    <li>Για το ισόγειο πλακοσκεπές κτίσμα αποθήκης (Β), κακής κατάστασης, με φέροντα οργανισμό από οπλισμένο σκυρόδεμα και τοιχοποιία από τούβλα, όγκου 304 κ.μ., τιμή μονάδος 60,00 ευρώ/κ.μ.</li>
    <li>Για το ισόγειο λαμαρινοσκεπές βοηθητικό κτίσμα αποθήκης (Γ), κακής κατάστασης, με μεταλλικό σκελετό και τοιχοποιία από τούβλα, όγκου 225 κ.μ., τιμή μονάδος 30,00 ευρώ/κ.μ.</li>
    <li>Για το ισόγειο βοηθητικό κτίσμα (Δ), κακής κατάστασης. με στέγη από ελενίτ και τοιχοποιία από τούβλα, όγκου 60 κ.μ., τιμή μονάδος 30,00 ευρώ/κ.μ.</li>
   </ol>
   <p>Γ) <u>Επικείμενα Ιδιοκτησίας ……:&nbsp;</u></p>
   <ol>
    <li>Για τα ισόγεια κτίσματα εργοστασίου (Α, Β, Γ), κακής κατάστασης, με στέγη από ελενίτ, μεταλλικό σκελετό και τοιχοποιία από τούβλα, όγκου 161 κ.μ., 688 κ.μ. και 1608 κ.μ., τιμή μονάδος 30,00 ευρώ/κ.μ.</li>
    <li>Για συρόμενη πόρτα 20,40 τ.μ., 400 ευρώ κατ’ αποκοπή.</li>
   </ol>
   <p>Σχετικά με την ιδιαίτερη αποζημίωση για τη δαπάνη μετεγκατάστασης της επιχείρησης της αιτούσας, αυτή πρέπει να καθοριστεί ως ακολούθως:</p>
   <ol>
    <li>Ο εξοπλισμός της επιχείρησης αποτιμάται, σύμφωνα με την αίτηση, μόνο σε μονάδες μάζας (κιλών), συνολικά 853.530 κιλών. Για τη μεταφορά του, με πλατφόρμες ωφέλιμου φορτίου 72.000 κιλών, απαιτούνται (853.530 : 72.000) 12 μεταφορές – δρομολόγια, προς 360 ευρώ το δρομολόγιο (12 Χ 360) 4.320 ευρώ πλέον ΦΠΑ 24%, συνολικά 5.356 ευρώ.</li>
    <li>Για τη μεταφορά του εξοπλισμού στα φορτηγά μεταφοράς και απ’ αυτά στις νέες εγκαταστάσεις απαιτούνται 2.700 ώρες προς 5 ευρώ/ώρα, συμπεριλαμβανομένου του κόστους ασφάλισης των εργατών, συνολικά 13.500 ευρώ.</li>
    <li>Για την αποσυναρμολόγηση των μηχανημάτων, όπου απαιτείται, όπως αναγράφεται στον πίνακα της αίτησης στις παρατηρήσεις, απαιτούνται 7.500 ώρες απασχόλησης εργατών προς 5 ευρώ/ώρα, συμπεριλαμβανομένου του κόστους ασφάλισης των εργατών, (7.500 Χ 5) 37.500 ευρώ. Αντίστοιχα, για τη συναρμολόγηση των μηχανημάτων στις νέες εγκαταστάσεις της επιχείρησης απαιτείται αντίστοιχο ποσό 37.500 ευρώ. Συνολικά δηλαδή για την δαπάνη αποσυναρμολόγησης – συναρμολόγησης απαιτείται δαπάνη 75.000 ευρώ. ΦΠΑ δεν καταβάλλεται, ούτε για τη μεταφορά, ούτε για η συναρμολόγηση – αποσυναρμολόγηση των μηχανημάτων, ενόψει του ότι οι ως άνω εργασίες θα εκτελεστούν&nbsp; από τους εργάτες – τεχνίτες, που απασχολεί η αιτούσα επιχείρηση με σύμβαση εργασίας υπό την επίβλεψη των προστηθέντων τεχνιτών – εργοδηγών της. Εξάλλου η αιτούσα δεν επικαλείται ότι θα αναθέσει το έργο της μεταφοράς αποσυναρμολόγησης – συναρμολόγησης σε τρίτη εργολήπτρια εταιρεία, με σύμβαση έργου, ώστε να οφείλεται ΦΠΑ, ούτε αναφέρει λόγους, για τους οποίους δεν μπορεί να γίνουν οι ως άνω εργασίες από το εργατικό προσωπικό που διαθέτει υπό την επίβλεψη των εξειδικευμένων τεχνικών της.</li>
    <li>Για τη χρήση γερανού απαιτείται δαπάνη 20.000 ευρώ και για τη χρήση κλαρκ απαιτείται δαπάνη 7.000 ευρώ και συνολικά 27.000 ευρώ πλέον ΦΠΑ (24%), συνολικά 33.480 ευρώ. Συνολικά λοιπόν οι δαπάνες μετεγκατάστασης ανέρχονται στο ποσό των (5.356 + 13.500 + 75.000 + 33.480) 127.336 ευρώ. Δικαιούχος δε της αποζημίωσης εδάφους και επικειμένων, καθώς και της ιδιαίτερης αποζημίωσης μετεγκατάστασης, που καθορίστηκε προσωρινά ή αυτής που θα καθοριστεί τυχόν οριστικά, θα πρέπει να αναγνωριστεί η αιτούσα, που είναι και η αληθινή μοναδική κύριος των ακινήτων, των επικειμένων και της επιχείρησης, σύμφωνα με τα ανωτέρω διαλαμβανόμενα.</li>
   </ol>
   <p>Σχετικά με τη δικαστική δαπάνη, σύμφωνα με τη διάταξη του άρθρου 18 παρ.3 και 4 του Ν. 2882/2001, οι διάδικοι παρίστανται με πληρεξούσιο δικηγόρο, στον οποίο η πληρεξουσιότητα δύναται να δοθεί και προφορικώς επ’ ακροατηρίου ή με έγγραφο που φέρει βεβαίωση δημόσιας αρχής ή αρχής Ο.Τ.Α. Α’ και Β’&nbsp; βαθμού για τη γνησιότητα της υπογραφής του δηλούντος. Η δικαστική δαπάνη, μαζί με τη νόμιμη, κατά την έννοια της παρ. 1 του άρθρου 92 του Κώδικα περί Δικηγόρων (νδ 3026/1954), όπως αντικαταστάθηκε με την παρ. 6 του άρθρου 5 του ν. 3919/2011 (Α`32), αμοιβή των πληρεξουσίων δικηγόρων, βαρύνει τον υπόχρεο προς αποζημίωση, επιδικάζεται από το Δικαστήριο με την ίδια απόφαση, εφόσον δεν ορίζεται διαφορετικά από το νόμο αυτόν και παρακατατίθεται στο Ταμείο Παρακαταθηκών και Δανείων (Τ.Π.Δ.) υπέρ του οικείου Δικηγορικού Συλλόγου. Η εκκαθάριση της δικαστικής δαπάνης γίνεται σύμφωνα με τις οικείες διατάξεις που ισχύουν κάθε φορά. Προκειμένου περί απαλλοτριώσεων δεν εφαρμόζεται το άρθρο 22 του ν. 3693/1957. Όταν υπόχρεος προς αποζημίωση είναι φορέας που υπάγεται στη Γενική Κυβέρνηση κατά την έννοια του άρθρου 1 Β του ν. 2362/1995 (Α` 247) η επιδικαζόμενη από τα Δικαστήρια αμοιβή του πληρεξουσίου δικηγόρου των δικαιούχων αποζημίωσης στις περιπτώσεις που υπολογίζεται με βάση την αξία του αντικειμένου της δίκης, καθορίζεται υποχρεωτικά έως το ήμισυ των νόμιμων αμοιβών του Κώδικα Δικηγόρων. Στη συνέχεια με τη διάταξη του άρθρου 166 του Ν. 4194/2013, καταργήθηκε ο Κώδικας περί Δικηγόρων που είχε κυρωθεί με το ν.δ. 3026/1954 και τέθηκε σε ισχύ ο νέος Κώδικας Δικηγόρων. Σύμφωνα με τη διάταξη του άρθρου 58 παρ. 1, 2, 3 και 4<sup>α</sup> του νέου Κώδικα, η αμοιβή του δικηγόρου ορίζεται ελεύθερα με έγγραφη συμφωνία με τον εντολέα του ή τον αντιπρόσωπο του. Η συμφωνία αυτή περιλαμβάνει είτε όλη τη διεξαγωγή της δίκης είτε μέρος ή ειδικότερες πράξεις αυτής ή κάθε άλλης φύσης νομικές εργασίες, δικαστικές ή εξώδικες. Σε περίπτωση που δεν υπάρχει έγγραφη συμφωνία, η αμοιβή του δικηγόρου καθορίζεται, σύμφωνα με τα οριζόμενα στα επόμενα άρθρα του Κώδικα, με βάση την αξία του αντικειμένου της δίκης και, σε περίπτωση που το αντικείμενο της δίκης δεν αποτιμάται σε χρήμα και δεν ορίζονται στις διατάξεις του Κώδικα, με βάση τις αμοιβές που αναφέρονται στο Παράρτημα Ι του Κώδικα, το οποίο αποτελεί αναπόσπαστο τμήμα αυτού. Με βάση τις αμοιβές που αναφέρονται στο Παράρτημα Ι του Κώδικα: α) Διενεργείται από τα δικαστήρια η επιδίκαση δικαστικών εξόδων, καθώς και η εκκαθάριση πινάκων δικηγορικών αμοιβών, σύμφωνα με όσα ορίζονται στο άρθρο 84 του Κώδικα, εφόσον δεν υπάρχει έγγραφη συμφωνία για την αμοιβή κατά την παράγραφο 1 του παρόντος άρθρου και η αμοιβή του δικηγόρου δεν υπολογίζεται επί της αξίας του αντικειμένου της δίκης κατά το άρθρο 63 του Κώδικα, οπότε στις περιπτώσεις αυτές ισχύουν όσα ορίζονται ειδικότερα στις σχετικές διατάξεις. Κατά τη διάταξη του άρθρου 63 παρ. 1 περ. α’ του ίδιου Κώδικα, η αμοιβή για τη σύνταξη κύριας αγωγής ορίζεται με βάση την αξία του αντικειμένου της σε ποσοστό 2%, όταν η αξία του αντικειμένου της αγωγής ανέρχεται μέχρι το ποσό των 200.000 ευρώ, ενώ σύμφωνα με τη διάταξη του άρθρου 68 παρ. 1 του ίδιου Κώδικα, για τη σύνταξη προτάσεων κατά την πρώτη συζήτηση της υπόθεσης, η αμοιβή του δικηγόρου του εναγόμενου είναι ίση με την αμοιβή της παραγράφου 1 του άρθρου 63 του Κώδικα και του δικηγόρου του ενάγοντος ορίζεται στο μισό της αμοιβής αυτής. Τέλος στη δίκη του προσωρινού ή οριστικού προσδιορισμού της αποζημίωσης του απαλλοτριωμένου, σύμφωνα με τα άρθρα 18, 19 και 20 του άνω νόμου (ΚΑΑΑ), ένα είναι το αντικείμενο της δίκης, ο προσδιορισμός της αποζημίωσης, και συνεπώς, μία αμοιβή του δικηγόρου σε ποσοστό επί της αξίας του αντικειμένου αυτού της δίκης ορίζεται, σύμφωνα με τις διατάξεις του Κώδικα Δικηγόρων (ΑΠ 762/2020 δημ. ιστοσελίδα Αρείου Πάγου).</p>
   <p>Στην προκειμένη περίπτωση, που το έργο γίνεται με δαπάνη του αιτούντος – καθ’ ου Δήμου Νίκαιας – Αγίου Ιωάννη Ρέντη (επομένως καταβάλλεται το μισό της αμοιβής), πρέπει, σύμφωνα με τα ανωτέρω διαλαμβανόμενα, να οριστεί η δικαστική δαπάνη – αμοιβή του πληρεξούσιου δικηγόρου της αιτούσας σε ποσοστό 1,5% επί του ποσού της οριστικής αποζημίωσης, χωρίς, επιπλέον, συγκεκριμένο ποσό δικηγορικής αμοιβής από το Παράρτημα Ι του Κώδικα Δικηγόρων περί αμοιβής δικηγόρων για παράσταση σε δικαστήρια, αφού το αντικείμενο αυτής της δίκης αποτιμάται σε χρήμα. Σε σχέση με το καθ’ ου Ελληνικό Δημόσιο, εναντίον του οποίου η αίτηση απορρίφθηκε ως απαράδεκτη, η αιτούσα πρέπει να υποχρεωθεί να καταβάλει τη δικαστική του δαπάνη υπό τον περιορισμό του άρθρου 22 του ν. 3693/1957 (η μη εφαρμογή της διάταξης για τις απαλλοτριώσεις ισχύει μόνο στην περίπτωση που γίνεται δεκτή η αίτηση και επιδικάζονται έξοδα σε βάρος του Ελληνικού Δημοσίου – άρθρ. 18 παρ. 4 εδφ. τελευταίο του ΚΑΑΑ).</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p>Δικάζει αντιμωλία των διαδίκων.</p>
   <p>Απορρίπτει την αίτηση, ως προς το πρώτο των καθ’ ων.</p>
   <p>Δέχεται εν μέρει την αίτηση ως προς τον δεύτερο των καθ’ ων.</p>
   <p>Καθορίζει προσωρινά την τιμή μονάδας αποζημίωσης των αναφερόμενων στο σκεπτικό ιδιοκτησιών ως εξής :</p>
   <p>Α. <u>Για το έδαφος :</u></p>
   <p>Για συνολική οφειλόμενη επιφάνεια προς αποζημίωση, 549,88 τ.μ., εκ της ιδιοκτησίας με κτηματολογικό αριθμό ……, στο ποσό των 500 ευρώ ανά τ.μ. εδάφους.</p>
   <p>Β.&nbsp; <u>Για τα επικείμενα ιδιοκτησίας …..:</u></p>
   <ol>
    <li>Για το διώροφο πλακοσκεπές<sub>.</sub> κτίσμα γραφείων (Α), καλής κατάστασης, με φέροντα οργανισμό από οπλισμένο σκυρόδεμα και τοιχοποιία από τούβλα, όγκου 2.309 κ.μ., τιμή μονάδος 80,00 ευρώ/κ.μ.</li>
    <li>Για το διώροφο (με μεσοπάτωμα) κτίσμα αποθηκών και εργοστασίου (Β), μέτριας κατάστασης, εν μέρει πλακοσκεπές και εν μέρει με στέγη από ελενίτ, με φέροντα οργανισμό από οπλισμένο σκυρόδεμα και τοιχοποιία από τούβλα, όγκου 6.373 κ.μ., τιμή μονάδος 70,00 ευρώ/κ.μ.</li>
    <li>Για το διώροφο πλακοσκεπές κτίσμα εργοστασίου-αποθηκών γραφείου (Γ), κακής κατάστασης, με φέροντα οργανισμό από οπλισμένο σκυρόδεμα και τοιχοποιία από τσιμεντόλιθους, όγκου 4.396 κ.μ., τιμή μονάδος 60.00 ευρώ/κ.μ.</li>
    <li>Για το ισόγειο βοηθητικό κτίσμα (Δ), μέτριας κατάστασης, με στέγη από ελενίτ και τοιχοποιία από τούβλα, όγκου 541 κ.μ., τιμή μονάδος 40,00 ευρώ/κ.μ.</li>
    <li>Για το ισόγειο πλακοσκεπές βοηθητικό κτίσμα (Ε), καλής κατάστασης, με φέροντα οργανισμό από οπλισμένο σκυρόδεμα και τοιχοποιία από τούβλα, όγκου 311 κ.μ., τιμή μονάδος 80,00 ευρώ/κ.μ.</li>
    <li>Για τα τρία υπόστεγα, κακής κατάστασης, εμβαδών 123,00 τ.μ, 68,60 τ.μ. και 54,00 τ.μ. τιμή μονάδος 20,00 ευρώ/τ.μ.</li>
    <li>Για την πόρτα στράντζα, καλής κατάστασης, 800 ευρώ κατ’ αποκοπή.</li>
    <li>Για τον μαντρότοιχο κακής κατάστασης, μήκους 47.00μ. και μέσου ύψους 1,50μ., 1.000 ευρώ κατ’ αποκοπή.</li>
    <li>Για το κάγκελο, κακής κατάστασης, μήκους 16,00μ. και μέσον ύψους 1,50 μ., 120 ευρώ, κατ’ αποκοπή.</li>
    <li>Για συρόμενη πόρτα 11,40 τ.μ., 250 ευρώ κατ’ αποκοπή.</li>
    <li>Για τσιμεντόστρωση εμβαδού 1.130 τ.μ., 6.000 ευρώ κατ’ αποκοπή.</li>
   </ol>
   <p>Γ. <u>Για τα επικείμενα ιδιοκτησιών … &amp; …..:&nbsp;</u></p>
   <ol>
    <li>Για το ισόγειο πλακοσκεπές κτίσμα γραφείων (Α), κακής κατάστασης, με φέροντα οργανισμό από οπλισμένο σκυρόδεμα και τοιχοποιία από τούβλα, όγκου 291 κ.μ., τιμή μονάδος 60,00 ευρώ/κ.μ.</li>
    <li>Για το ισόγειο πλακοσκεπές κτίσμα αποθήκης (Β), κακής κατάστασης, με φέροντα οργανισμό από οπλισμένο σκυρόδεμα και τοιχοποιία από τούβλα, όγκου 304 κ.μ., τιμή μονάδος 60,00 ευρώ/κ.μ.</li>
    <li>Για το ισόγειο λαμαρινοσκεπές βοηθητικό κτίσμα αποθήκης (Γ), κακής κατάστασης, με μεταλλικό σκελετό και τοιχοποιία από τούβλα, όγκου 225 κ.μ., τιμή μονάδος 30,00 ευρώ/κ.μ.</li>
    <li>Για το ισόγειο βοηθητικό κτίσμα (Δ), κακής κατάστασης. με στέγη από ελενίτ και τοιχοποιία από τούβλα, όγκου 60 κ.μ., τιμή μονάδος 30,00 ευρώ/κ.μ.</li>
   </ol>
   <p>Δ. <u>Για τα επικείμενα ιδιοκτησίας ………:&nbsp;</u></p>
   <ol>
    <li>Για τα ισόγεια κτίσματα εργοστασίου (Α, Β, Γ), κακής κατάστασης, με στέγη από ελενίτ, μεταλλικό σκελετό και τοιχοποιία από τούβλα, όγκου 161 κ.μ., 688 κ.μ. και 1608 κ.μ., τιμή μονάδος 30,00 ευρώ/κ.μ.</li>
    <li>Για συρόμενη πόρτα 20,40 τ.μ., 400 ευρώ κατ’ αποκοπή.</li>
   </ol>
   <p>Καθορίζει ιδιαίτερη αποζημίωση για τη μετεγκατάσταση της επιχείρησης, που ανέρχεται&nbsp; στο ποσό των 127.336 ευρώ.</p>
   <p>Καταδικάζει τον δεύτερο καθ’ ου, ως υπόχρεο σε αποζημίωση, στην επιπλέον της αποζημιώσεως πληρωμή των δικαστικών εξόδων – δικηγορικής αμοιβής της αιτούσας, το ύψος των οποίων ορίζει σε ποσοστό 1,5% επί της προσδιορισθείσας αποζημιώσεως.</p>
   <p>Καταδικάζει την αιτούσα στην πληρωμή της δικαστικής δαπάνης του πρώτου καθ’ ου, που καθορίζει στο ποσό των 300 ευρώ.</p>
   <p>Αναγνωρίζει την αιτούσα δικαιούχο (100%) της αποζημίωσης που καθορίστηκε προσωρινά ή αυτής που θα καθοριστεί τυχόν οριστικά για την απαλλοτριωθείσα ιδιοκτησία της (έδαφος και επικείμενα) καθώς και της ιδιαίτερης αποζημίωσης μετεγκατάστασης.</p>
   <p>Κρίθηκε, αποφασίστηκε και δημοσιεύθηκε στον Πειραιά στο ακροατήριό του, σε έκτακτη συνεδρίαση, στις &nbsp;13-4-2022&nbsp; με απόντες τους διαδίκους και τους πληρεξουσίους δικηγόρους τους.</p>
   <p><strong>Ο ΔΙΚΑΣΤΗΣ &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; Η ΓΡΑΜΜΑΤΕΑΣ</strong></p>
  </div><!-- .entry-content -->
 </article>
</div></div></div></body></html>