<html><body><h1>Αριθμός απόφασης 568/2020</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=6126<br/><div class="content"><div class="content-inner">
 <article id="post-6126" class="entry entry-single post-6126 post type-post status-publish format-standard hentry category-24 category-18">
  <h1 class="entry-title entry--item h2">Αριθμός απόφασης 568/2020</h1>
  <div class="entry-content entry--item">
   <div class="printomatic pom-small-black " id="id4434" data-print_target="article"></div>
   <p><strong>&nbsp;</strong><strong>ΕΦΕΤΕΙΟ ΠΕΙΡΑΙΩΣ</strong></p>
   <p>&nbsp;</p>
   <p style="text-align: center"><strong>Αριθμος απόφασης&nbsp;&nbsp; 568/2020</strong></p>
   <p style="text-align: center"><strong>TO</strong><strong> ΜΟΝΟΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p>Αποτελούμενο από την Δικαστή, Κωνσταντίνα Παπαντωνίου Εφέτη και από τη Γραμματέα Ε.Τ..</p>
   <p style="text-align: center"><strong>ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center"><strong>ΚΑΙ ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <p>Οι &nbsp;υπό κρίση από α) 1.3.2019 και με αριθμό κατάθεσης δικογράφου ΓΑΚ/ΕΑΚ/………./2019 έφεση και β) από 15.7.2019 και με αριθμό κατάθεσης δικογράφου ΓΑΚ/ΕΑΚ/ ………./2019 αντέφεση, κατά της με αριθμό 359/2019 οριστικής απόφασης του ως Μονομελούς Πρωτοδικείου Πειραιώς που δίκασε αντιμωλία των διαδίκων κατά την ειδική διαδικασία των διαφορών από την οικογένεια, το γάμο και την ελεύθερη συμβίωση και δέχθηκε εν μέρει την από 12.4.2018 και&nbsp; με αριθμό κατάθεσης ΓΑΚ/ΕΑΚ ………../2018 αγωγή, ασκήθηκαν παραδεκτά, νομότυπα [άρθρα 495 παρ. 1,511,513 παρ 1β, 514, 517, 520 παρ.1 ΚΠολΔ] και εμπρόθεσμα, η μεν έφεση εντός της κατ’ άρθρο 518 παρ.2 ΚΠολΔ τασσομένης προθεσμίας, καθώς ούτε οι διάδικοι επικαλούνται ούτε από τα έγγραφα της δικογραφίας προέκυψε η επίδοση της εκκαλουμένης απόφασης, η δε αντέφεση ασκήθηκε και επιδόθηκε στον αντεφεσίβλητο εντός της τασσόμενης από το άρθρο 591 παρ.1ζ ΚΠολΔ προθεσμίας, όπως προκύπτει από την με αριθμό ……… /2.8.2019 έκθεση επίδοσης που συνέταξε ο Δικαστικός Επιμελητής της περιφέρειας του Εφετείου Αθηνών .. …… &nbsp;Σημειωτέον δε οτι αμφότεροι οι διάδικοι δεν είχαν υποχρέωση καταβολής παραβόλου Δημοσίου κατά την άσκηση των δικογράφων τους, καθώς οι διαφορές που αφορουν διατροφή τέκνων εξαιρούνται της υποχρέωσης αυτής (άρθρο 4953 εδ. τελ), παραταύτα ο μεν εκκαλών κατέθεσε τα με αριθμούς .. και … παράβολα Δημοσίου, κατά την άσκηση της έφεσής του, η δε αντεκκαλούσα το με κωδικό ………… ηλεκτρονικό παράβολο, το οποίο εξόφλησε, όπως προκύπτει από την με ημερομηνία 2.8.2019 απόδειξη της Τράπεζας Πειραιώς, τα οποία πρέπει να τους αποδοθούν ανεξαρτήτως της ευδοκίμησης ή μη των εφέσεών τους. Επομένως, αφού ληφθεί υπόψη η συνάφεια των δύο ως άνω δικογράφων, κρίνεται ότι πρέπει να συνεκδικαστούν, διότι, με τον τρόπο αυτό, διευκολύνεται και επιταχύνεται η διεξαγωγή της δίκης και, παραλλήλως, επέρχεται μείωση εξόδων, ακολούθως δε να ερευνηθούν οι λόγοι που περιέχονται σ’ αυτές (εφέσεις) ως προς το παραδεκτό και τη βασιμότητά τους (άρθρα 246, 522, 533 παρ. 1 ΚΠολΔ).</p>
   <p>Στην κρινόμενη περίπτωση, με την από 12.4.2018 και με αριθμό κατάθεσης ΓΑΚ/ΕΑΚ ………../2018 αγωγή της, η ενάγουσα εξέθετε ότι στα πλαίσια νόμιμου γάμου που σύναψε με τον εναγόμενο απέκτησαν ένα ανήλικο τέκνο γεννηθέν την 27.6,2014 τον ……….. Οτι η έγγαμη συμβίωση των διαδίκων διασπάστηκε την 26.3.2017, με την αποχώρηση του εναγομένου από τη συζυγική τους εστία και έκτοτε ασκεί προσωρινά την επιμέλεια του τέκνου τους. Ζητεί με την αγωγή της να ανατεθεί οριστικά στην ίδια η επιμέλεια του ανήλικου τέκνου των διαδίκων, επικαλούμενη το συμφέρον του τελευταίου, και μετά απο παραδεκτό περιορισμό του αιτήματός της σε αναγνωριστικό, να αναγνωριστεί οτι ο εναγόμενος οφείλει να της καταβάλει ως μηνιαία διατροφή του ανήλικου τέκνου τους το ποσό των 1.034,50 ευρώ και δη προκαταβολικά την πρώτη ημέρα εκάστου μηνός και για χρονικό διάστημα δυο ετών από την επίδοση της αγωγής και νομιμότοκα από την καθυστέρηση κάθε μηνιαίας δόσης. Η αγωγή εκδικάστηκε αντιμωλία των διαδίκων κατά την ειδική διαδικασία των διαφορών από την οικογένεια, το γάμο και την ελεύθερη συμβίωση και επ αυτής εκδόθηκε η με αριθμό 359/2019 οριστική απόφαση του Μονομελούς Πρωτοδικείου Πειραιώς, με την οποία έγινε εν μέρει δεκτή η αγωγή, ανατέθηκε οριστικά η επιμέλεια του ανήλικου τέκνου των διαδίκων στην ενάγουσα μητέρα του και αναγνωρίστηκε η υποχρέωση του εναγομένου να καταβάλει στην ενάγουσα προκαταβολικά την πρώτη ημέρα εκάστου μηνός και για χρονικό διάστημα δυο μηνών από την επομένη της επίδοσης της αγωγής, το ποσό των 800 ευρώ ως μηνιαία διατροφή του ανήλικου τέκνου τους. Κατά της απόφασης αυτής άσκησε έφεση ο εναγόμενος παραπονούμενος οτι η εκκαλουμένη εκτιμώντας εσφαλμένα τόσο τις ανάγκες του τέκνου όσο και τις οικονομικές δυνατότητες της ενάγουσας&nbsp; τον υποχρέωσε να καταβάλει μηνιαία διατροφή ποσού 800 ευρώ και ζητεί να εξαφανιστεί η εκκαλουμένη και να προσδιοριστούν οι δαπάνες του τέκνου του και η συμμετοχή του σε αυτές σύμφωνα με τα νέα προκύψαντα στοιχεία που εκθέτει στην έφεση του. Η δε ενάγουσα ομοίως προσβάλλει την εκκαλουμένη απόφαση με την ασκηθείσα αντέφεση και ζητεί την μεταρρύθμιση της απόφασης με την αύξηση του επιδικασθέντος ποσού μηνιαίας διατροφής στα 1.050 ευρώ μηνιαίως, λόγω&nbsp; πραγματικών περιστατικών που προέκυψαν μετά την έκδοση της εκκαλουμένης απόφασης</p>
   <p>Από την επανεκτίμηση των καταθέσεων των μαρτύρων των διαδίκων, που εξετάστηκαν ένορκα στο ακροατήριο του πρωτοβάθμιου Δικαστηρίου και περιλαμβάνονται στα ταυτάριθμα με την εκκαλουμένη πρακτικά, των φωτογραφιών των οποίων η γνησιότητα δεν αμφισβητήθηκε&nbsp; και όλα τα έγγραφα που προσκομίζουν και επικαλούνται οι διάδικοι, έστω και για πρώτη φορά ενώπιον του Δικαστηρίου αυτού, για να χρησιμεύσουν είτε ως αυτοτελή αποδεικτικά μέσα, είτε για τη συναγωγή δικαστικών τεκμηρίων (αρθ. 395, 591 παρ. 1 του ΚΠολΔ), έστω και αν δεν πληρούν όλους τους όρους του νόμου (αρθ. 681Β΄, 671 παρ. 1 εδ. α΄ του ΚΠολΔ, βλ. ΟλΑΠ 15/2003 Δ 35-513) ορισμένα εκ των οποίων σαφώς αναφέρονται κατωτέρω, χωρίς να παραλείπεται κάποιο κατά την ουσιαστική κρίση της ένδικης διαφοράς, καθώς και από τα διδάγματα της κοινής πείρας, που λαμβάνονται υπόψη και αυτεπαγγέλτως από το Δικαστήριο, αποδείχθηκαν τα ακόλουθα πραγματικά περιστατικά: Οι διάδικοι τελεσαν νόμιμο θρησκευτικό γάμο στις 22.6.2013 στον ιερό ναό της ………… από τον οποίο απέκτησαν ένα ανήλικο τέκνο τον ……., ο οποίος γεννήθηκε την 27.6.2014. Η έγγαμη συμβίωσή τους διασπάστηκε οριστικά την 26.3.2017 με την αποχώρηση του εναγομένου από την συζυγική οικία επί της οδού …………. στον Πειραιά και εκτοτε το ανήλικο τέκνα των διαδίκων διαμένει με την μητέρα του στην ως άνω ιδιόκτητη οικία. Δυνάμει της με αριθμό 190/2018 απόφασης του Μονομελούς Πρωτοδικείου Πειραιώς, που δίκασε κατά τη διαδικασία των ασφαλιστικών μέτρων, η επιμέλεια του ανήλικου τέκνου των διαδίκων ανατέθηκε στην ενάγουσα, ενω μετά από συναίνεση του εναγομένου, το πρωτοβάθμιο Δικαστήριο ανέθεσε την οριστική επιμέλειά του στην ενάγουσα, χωρίς η κρίση του αυτή να βάλλεται με λόγο έφεσης. Περαιτέρω, με την εκκαλουμένη απόφαση έγινε δεκτό οτι ο ενάγων, που εργάζεται ως υπάλληλος-στέλεχος στην ……….. αποκερδαίνει από την εργασία του αυτή ποσό 47.743 ευρώ ετησίως, ενώ έχει ετήσιο εισόδημα ποσού 13.680 ευρώ από μισθώματα και από τόκους καταθέσεων 318 ευρώ, ήτοι συνολικά ποσό 61.741 ευρώ και καθαρά 41.196 ευρώ. Οτι ακόμα έχει στην πλήρη κυριότητά του τρια διαμερίσματα κείμενα στον τέταρτο όροφο πολυκατοικίας επί της οδού ………. στο Μοσχάτο, εμβαδού επιφανείας 81 τ.μ., 81,70 τ.μ. και 59,80 τ.μ. αντίστοιχα καθώς και τρεις αποθήκες του υπογείου της ίδιας πολυκατοικίας, εμβαδού επιφανείας 13.10.τ.μ., 12,30 τ.μ. και 12,50 τ.μ. από την εκμίσθωση των οποίων αποκερδαίνει το προαναφερθέν ποσό Επίσης είναι συγκύριος κατά ποσοστό 50% εξ αδιαιρέτου μιας εξοχικής κατοικίας επιφανείας 286 τ.μ. στην …… Ευβοίας και έχει στην κυριότηά του ένα ΙΧΕ αυτοκίνητο μάρκας Toyota Yaris, το οποίο χρησιμοποιεί για τις μετακινήσεις του επιβαρυνόμενος με τα συνήθη έξοδα συντήρησης και λειτουργίας αυτού. Διαμένει δε στην πατρική του οικία στο Μοσχάτο επί των οδών .. και ………., χωρίς να βαρύνεται με έξοδα ενοικίου παρά μόνο με την αναλογία συμμετοχής του στις κοινόχρηστες δαπάνες και τους λογαριασμούς των υπηρεσιών κοινής ωφέλειας. που είναι οι συνήθεις. Δεν αποδείχθηκε οτι έχει άλλη περιουσία ή εισοδήματα από οποιαδήποτε άλλη πηγή, και δεν βαρυνεται με διατροφικές υποχρεώσεις έτερου ατόμου, πλην του τέκνου του, οι δε δαπάνες του για τη διατροφή, τη συντήρηση, την ένδυση και την ψυχαγωγία του είναι οι συνήθεις για έναν ανδρα της ηλικίας του ενώ η ιατροφαρμακευτική του περίθαλψη καλύπτεται από τον ασφαλιστικό του φορέα. Ο εναγόμενος βαρύνεται με την &nbsp;καταβολή ασφαλίστρων ύψους 201,64 ευρώ ετησίως για την κάλυψη της ιατρικής και νοσοκομειακής περιθάλψεως του τέκνου του από ιδιωτική ασφαλιστική εταιρεία, και 50 ευρώ μηνιαίως για αποταμιευτικό πρόγραμμα ζωής του ίδιου ανήλικου. Όμως οι εν λόγω υποχρεώσεις του&nbsp; δεν προαφαιρούνται από τα εισοδήμα­τα του, αλλά λαμβάνονται υπόψη για τον προσδιορισμό της αξίας της περιουσίας του, η οποία πρέπει να εκληφθεί ότι μειώνεται κατά τα αντίστοιχα ποσά, καθώς και ως στοιχείο προσδιοριστικά των συνθηκών διαβιώσεώς του και συνεκτιμώμενη βιοτική ανάγκη του (Α.Π 1663/2014, Α.Π 120/2013, Α.Π 230/2012, Α.Π 1389/2012, Α.ΓΙ 1330/2011, Α.Π 680/2010, Α.Π 837/2009, Α.Π 471/2005 Τ.Ν.Π.ΝΟΜΟΣ, Ε.Α 1353/2015 αδημ/τη, Ε.Α 226/2010, Εφ.Πειρ 399/2005, Εφ.Λαρ 736/2004 Τ.Ν.Π.ΝΟΜΟΣ) και δεν αφαιρούνται από τη μηνιαία διατροφή όπως εσφαλμένα ισχυρίζεται ο εκκαλών με την έφεσή του. Περαιτέρω, η &nbsp;ενάγουσα&nbsp; είναι άνεργη και διαμένει με το ανήλικο τέκνο της επί της οδού ………… στον Πειραιά, σε ιδιόκτητο διαμέρισμα, με αποτέλεσμα να μην βαρύνεται με μίσθωμα, παρά μόνο με την αναλογία της στις κινόχρηστες δαπάνες και στις δαπάνες για λογαριασμούς κοινής ωφελείας της οικίας αυτής που είναι οι συνήθεις. Επίσης στην κυριότητά της ανήκει ένα ισόγειο κατάστημα&nbsp; επιφανείας 39,60 τ.μ. κείμενο επί της …………. στο Κερατσίνι, το οποίο εκμισθώνει αντί μηνιαιου μισθώματος 580 ευρώ και αφαιρουμένου του αναλογούντος στο μίσθωμα φόρου καθαρού ποσού 493 ευρώ, και ενα αυτοκίνητο μάρκας Honda τύπου Civic, έτους 2008, το οποίο χρησιμοποιεί για τις μετακινήσεις της επιβαρυνόμενη με τα συνήθη έξοδα συντήρησης και λειτουργίας του Αλλη περιουσία ή εισοδήματα από οποιαδήποτε άλλη πηγή δεν αποδείχθηκαν οτι έχει, ούτε διατροφικές υποχρεώσεις σε τρίτο πρόσωπα πλην του ανήλικου τέκνου της, ενώ οι δαπάνες για την διατροφή, την&nbsp; ιατροφαρμακευτική της περίθαλψη, την ένδυση, την υπόδηση και την ψυχαγωγία της είναι οι συνήθεις. Περαιτέρω, καθώς η ενάγουσα κατά το χρόνο συζήτησης της αγωγής ήταν 39 ετών και δεν αντιμετωπίζει κάποιο πρόβλημα υγείας που να επηρεάζει την ικανότητά της προς εργασία και λαμβανομένης της προϋπηρεσίας της ως βοηθού λογιστή, δυναται να αποκομίσει συμπληρωματικό εισόδημα από εργασία ανάλογη των δυνατοτήτων της την οποία κατά τις αρχές της καλής πίστης και λαμβανομένων υπόψη και των συνθηκών που επικρατούν στην αγορά εργασίας, οφείλει να αναζητήσει και να απασχοληθεί επικερδώς, από την εργασία της δε αυτή δύναται να λαμβάνει μηνιαίο μισθό ποσού 500 ευρώ. Ο εκκαλών ισχυρίζεται οτι η εφεσίβλητη διατηρεί το ποσό των 10.000 ευρώ σε Τράπεζα στο εξωτερικό προσκομίζοντας ένα έγγραφο της …..Τράπεζα καταστήματος Μοσχάτου από το οποίο προκύπτουν τα ονόματα των διαδίκων, αλλά δεν προκύπτει η ακριβής τραπεζική κίνηση καθώς αναφέρονται κωδικοί και οχι συγκεκριμένη τραπεζική εργασία και επιπλέον δεν φέρει ημερομηνία, ώστε να μπορεί να αξιολογηθεί στα πλαίσια της περιουσιακής κατάστασης των διαδίκων.&nbsp; Περαιτέρω, το ανήλικο τέκνο των διαδίκων δεν διαθέτει περιουσία, ούτε εργάστηκε ούτε δύναται να εργαστεί λογω της ανηλικότητάς του. Συνεπώς το εν λόγω ανήλικο τέκνο έχει αξίωση διατροφής έναντι των γονέων του για την κάλυψη των βιοτικών αναγκών του. Οπως προαναφέρθηκε το ανήλικο τέκνο των ανηλίκων διαμένει με τη μητέρα του σε διαμέρισμα ιδιοκτησίας της τελευταίας επί της οδού …………. στον Πειραιά, χωρίς να βαρύνεται με δαπάνες ενοικίου. Παρά ταύτα μεταβαίνει&nbsp; στον παιδικό σταθμό «………..» από την αρχή του επίδικου διαστήματος τον Απρίλιο του 2018 έως και τον Ιούλιο του 2018, συμπεριλαμβανομένου και του σχολικού λεωφορείου που χρησιμοποιήθηκε, καθώς όπως ορθώς έκρινε η εκκαλουμένη απόφαση δεν είναι πιο οικονομική η μεταφορά του με το αυτοκίνητο της ενάγουσας, λαμβάνοντας υπόψη οτι ο παιδικός σταθμός απέχει περί τα 4 χιλιόμετρα από την οικία της με ετήσια δαπάνη μέχρι και την 15.6.2018, ποσού&nbsp; 4.570 ευρώ ενώ για την θερινή περίοδο μέχρι 20.7.2018 με κόστος 480 ευρώ και επομένως μηνιαία&nbsp; δαπάνη ποσού 420,83 ευρώ, από την οποία πρέπει να αφαιρεθεί το ποσό των 250 ευρώ μηνιαίως, καθώς αυτό καλυπτόταν από την τράπεζα eurobank στην οποία εργάζεται ο εκκαλών και επομένως η μηνιαία δαπάνη για τον παιδικό σταθμό ανήλθε στο ποσό των 170,83 ευρώ. Για την σχολική περιόδο 2018-2019 ήτοι από 1<sup>η</sup> Σεπτεμβρίου έως και Ιούλιο του επόμενου έτους τα δίδακτρα ανήλθαν στο συνολικό ποσό των 4.872 ευρώ καθώς δεν έγινε χρήση σχολικού και επομένως η μηνιαία δαπάνη ανέρχεται στο ποσό των 406 ευρώ, χωρίς κατά την περίοδο αυτη, η Τράπεζα Εurobank να καλύψει κάποιο ποσό ενώ για το σχολικό έτος 2019-2020 η συνολική δαπάνη ανέρχεται στο ποσό των 5.700 ευρώ μεχρι τον μήνα Ιούνιο ενώ για την απασχόλησή του κατά τον μήνα Ιούλιο η δαπάνη ανέρχεται στο ποσό των 475 ευρώ και επομένως συνολικά η δαπάνη του παιδικού σταθμού για το σχολικό έτος αυτό, ανέρχεται στο ποσό των 514 ευρώ μηνιαίως. Επίσης το ανήλικο τέκνο των διαδίκων συνεχίζει τις γυμναστικές του δραστηριότητες στο χώρο του παιδικού σταθμού και θα τις συνεχίζει για ολο το χρονικό διάστημα φοίτησής του σε αυτό, καταβάλλοντας το ποσό &nbsp;των 240 ευρώ την 29.1.2019, το ποσό των 277, 50 ευρώ τον Απρίλιο 2019 και το ποσό των 200 ευρώ την 24.6.2019 και κατά μέσο όρο το ποσό των 59,75 ευρώ μηνιαίως&nbsp; Το ανήλικο τέκνο των διαδίκων παρακολούθησε μαθήματα κολύμβησης στο κολυμβητήριο της ………. με δαπάνη 85 ευρώ μηνιαίως μέχρι τον Ιούνιο του 2018, ενώ από τον Ιούλιο του 2018 εγγράφηκε και παρακολουθεί μαθήματα κολύμβησης στο …………, &nbsp;καταβάλλοντας το ποσό των 20 ευρώ για εγγραφή, το ποσό των 55 ευρώ ως δίδακτρα για τον μήνα Σεπτέμβριο 2018, το ποσό των 280 ευρώ για το χρονικό διάστημα από 6.10.2018 έως 6.4.2019 και το ποσό των 145 ευρώ για το χρονικό διάστημα από 6.4.2019 έως 6.7.2019, δαπανώντας κατά μέσο όρο το ποσό των 50 ευρώ μηνιαίως για την αιτία αυτή. Επίσης στα πλαίσια δημιουργικής του απασχόλησης μετέβαινε στο παιδικό γυμναστήριο «…. …….» έναντι μηνιαίας δαπάνης 50 ευρω μέχρι τον Ιουνιο του έτους 2018. Εως τον Ιούνιο του έτους 2018 επίσης παρακολούθησε μαθήματα μουσικής στον ……… έναντι μηνιαίων διδάκτρων ποσού 25 ευρώ, ενώ από τον Οκτώβριο του 2018 απασχολείται σε δραστηριότητες ζωγραφικής από τον καθηγητή ζωγραφικής ……… για τις οποίες δαπανείται &nbsp;το ποσό των 55 ευρώ εγγραφή και δίδακτρα Οκτωβρίου 2018, το ποσό των 35 ευρώ για έκαστο των μηνών Νοέμβριο έως και Ιούνιο 2019 και και το ποσό των 17 ευρώ για τον μήνα Ιούλιο 2019, οπότε η μέση μηνιαία δαπάνη ανέρχεται στο ποσό των 35 ευρώ. Κατά τον τρόπο αυτό οι μηνιαίες δαπάνες του τέκνου των διαδίκων ανέρχονται στο ποσό των (170,83+85+50+25) τριακοσίων τριάντα (330) ευρώ μέχρι και τον Αύγουστο του έτους 2018. Από τον Σεπτέμβριο του έτους 2018 μέχρι και τον Αύγουστο του 2019 οι μηνιαίες του δαπάνες ανέρχονται στο ποσό των (406,59 +59,75 +50+35) πεντακοσίων πενηντα ενός και τριαντατεσσάρων λεπτών (551,34) &nbsp;ευρώ, ενώ από τον Σεπτέμβριο του έτουw 2019 και μέχρι το πέρας του επίδικου χρονικού διαστήματος οι μηνιαίες του ανάγκες ανέρχονται στο ποσό των &nbsp;(514,60 +59,75 +50+35) εξακοσίων πενηντα οκτώ και εβδομηντα πέντε λεπτών&nbsp; (658,75) ευρώ.&nbsp; Οι ανάγκες του εν λόγω ανηλίκου για διατροφή είναι μειωμένες όπως ορθά εκθέτει ο εκκαλών καθώς κατά τους 11 μήνες που μεταβαίνει στον παιδικό σταθμό σιτίζεται με πρωινό και μεσημεριανό, ενώ δυο σαββατοκυριακα μηνιαίως ο εκκαλών&nbsp; αναλαμβάνει την κάλυψη των διατροφικών αναγκών του και επομένως η δαπάνη του για την αιτία αυτή ανέρχεται κατά τα διδάγματα της κοινής πείρας κατά μέσο ορο στο ποσό των 120 ευρώ, μηνιαίως ενώ οι λοιπές του ανάγκες για ένδυση,υπόδυση, ψυχαγωγία, μετακίνηση ιατρική περίθαλψη που καλύπτεται από τον εκκαλούντα είναι οι συνήθεις ενώ με δεδομένο οτι διαμένει με την μητέρα του σε οικία για την οποία δεν καταβάλλεται ενοίκιο αλλά μετέχει στις κοινόχρηστες και πάγιες δαπάνες της οικίας αυτής, το σύνολο των αναγκώ του ανέρχεται στο ποσό των 400 ευρώ μηνιαίως, με δεδομένο οτι σκοπός της διατροφής είναι να διατηρηθεί το βιοτικό επίπεδο που είχε το ανήλικο τέκνο των διαδίκων, πριν τη διάσπαση της έγγαμης συμβίωσής τους. Επομένως κατά το χρονικό διάστημα από Απρίλιο έως και Αύγουστο 2018 οι συνολικές μηνιαίες βιοτικές ανάγκες του ανηλίκου εκτιμώνται στο ποσό των επτακοσίων τριάντα (730) ευρώ,&nbsp; από τον Σεπτέμβριο του έτους 2018 έως και τον Αύγουστο του έτους 2019, στο ποσό των εννιακοσίων πενήντα ενός (951) ευρώ&nbsp; και από τον Σεπτέμβριο του έτους&nbsp; 2019 έως και τον Απρίλιο του έτους 2020 στο ποσό των χιλίων πενήντα οκτώ (1058) ευρώ. Για τον προσδιορισμό της συνεισφοράς&nbsp; που βαρύνει τους διαδίκους πρέπει να γίνει αναγωγή της οικονομικής δυνατότητάς τους στο σύνολο των εισοδημάτων που προαναφέρθηκαν, ενώ συνεκτιμώνται και οι αποτιμώμενες σε χρήμα συναφείς με την περιποίηση και φροντίδα του προσώπου του, υπηρεσίες των οποίων έχει ανάγκη για την ανατροφή του και του προσφέρονται από την ενάγουσα οι οποίες αποτιμώνται στο ποσό των 100 ευρώ μηνιαίως. Με τα δεδομένα αυτά ο εναγόμενος πρέπει να μετέχει στην ανάλογη διατροφή του ανήλικου τέκνου του, που προσδιορίζεται με τα κριτήρια που προαναφέρθηκαν με το ποσό των &nbsp;εξακοσίων οκτώ (608) ευρώ για το χρονικό διάστημα από&nbsp; Απρίλιο του έτος 2018 έως και Αύγουστο του ίδιου έτους, με το ποσό των επτακοσίων ενενηντα δύο (792)&nbsp; ευρώ το μήνα για τον χρονικό διάστημα από τον Σεπτέμβριο του έτους 2018 έως και τον Αύγουστο του έτους 2019, και για το χρονικό διάστημα από Σεπτέμβριο του 2019 μέχρι το τέλος του επίδικου διαστήματος, τον Απρίλιο του έτους 2020 με το ποσό των οκτακοσίων ογδοντα ενός&nbsp; (881) ευρώ. Ο εκκαλών ισχυρίζεται ότι έπρεπε να αφαιρεθεί από την επιδικασθείσα μηνιαία διατροφή το ποσό των 250 ευρώ που κατέβαλε η Τράπεζα Eurobank, στην οποία εργάζεται, στον παιδικό σταθμό που μεταβαίνει το ανήλικο τέκνο των ανηλίκων προς μερική κάλυψη των εξόδων του, ισχυρισμός ο οποίος τυγχάνει απορριπτέος, καθώς το ποσό αυτό, δεν αποτελεί μέρος του μισθού του, αλλά δίδεται μετά από υπογραφή σχετικής σύμβασης μεταξύ της Τράπεζας του ιδίου και του σταθμού και πιστώνεται στο λογαριασμό του, χωρίς να γίνεται παρακράτηση μέρους του μισθού του για την αιτία αυτή. Σε κάθε περίπτωση το ως άνω ποσό, για το σχολικό έτος που εν τέλει χορηγήθηκε, είχε ήδη αφαιρεθεί από την ενάγουσα από τις δαπάνες εκπαίδευσης του ανήλικου τέκνου των διαδίκων και δεν προσμετρήθηκε για τον υπολογισμό του ανάλογου μέτρου διατροφής.&nbsp; Το επιδικασθέν ως άνω ποσό είναι λοιπόν σε θέση ο εναγόμενος&nbsp; να καταβάλλει, με βάση την προαναφερθείσα οικονομική του δυνατότητα και την προσωπική του κατάσταση&nbsp; σε συσχετισμό με την αντίστοιχη οικονομική δυνατότητα και την προσωπική κατάσταση της μητέρας. Κατά το υπόλοιπο ποσό&nbsp; συμμετέχει&nbsp; και&nbsp; η ενάγουσα μητέρα&nbsp;&nbsp; με το ως άνω εισόδημά της&nbsp; και με την προσφορά της προσωπικής της εργασίας και απασχόλησης για την φροντίδα και περιποίηση του ανήλικου τέκνου της που συνδέεται με την συνοίκηση η οποία είναι αποτιμητή σε χρήμα καθώς και την παροχή στέγης. Η εκκαλουμένη απόφαση που έκρινε οτι ο εναγόμενος οφείλει να καταβάλλει το ποσό των 800 ευρώ μηνιαίως για όλο το επίδικο χρονικό διάστημα έσφαλε γενομένου δεκτού του σχετικού λόγου έφεσης αλλά και της αντέφεσης. Πρέπει επομένως καθώς δεν υπάρχουν άλλοι λόγοι έφεσης και αντέφεσης προς εξέταση, να γίνουν εν μέρει δεκτα τα δικόγραφα αυτά ως ουσία βάσιμα, να εξαφανιστεί η εκκαλουμένη απόφαση ως προς όλα τα κεφάλαια – διατάξεις αυτής και για το ενιαίο της εκτέλεσης -και μόνο- πρέπει να εξαφανιστεί και ως προς τις διατάξεις της ως προς τις οποίες κρίθηκε ότι δεν έσφαλε καθώς (ΑΠ 748/1984 ΕλλΔνη 26. 642 , ΕΛ 4421/2001 αδημ., Εφ Λαρ 43/2004 Τ\Ι1 Lawnet), αναγκαίως δε και κατά την διάταξη περί δικαστικής δαπάνης που θα καθορισθεί εξαρχής, να κρατηθεί η υπόθεση στο Δικαστήριο τούτο (άρθρο. 535 παρ.1 ΚΙΙολΔ), να δικασθεί η &nbsp;αγωγή, να γίνει εν μέρει δεκτή ως βάσιμη και κατ’ ουσία, να ανατεθεί οριστικά η επιμέλεια του ανήλικου τέκνου των διαδίκων ……… στην ενάγουσα, να αναγνωριστεί οτι ο εναγόμενο υποχρεούται να καταβάλλει στην ενάγουσα ως ασκούσα την επιμέλεια του ανήλικου τέκνου των διαδίκων, ως διατροφή αυτού, το ποσό των εξακοσίων οκτώ (608) ευρώ μηνιαίως για το χρονικό διάστημα από την επομένη της επίδοσης της αγωγής, τον Απρίλιο του έτος 2018 έως και Αύγουστο του ίδιου έτους, το ποσό των επτακοσίων ενενηντα δύο (792) ευρώ μηνιαίως για το χρονικό διάστημα από Σεπτέμβριο του έτους 2018 και μέχρι τον Αύγουστο του έτους 2019 και το ποσό των οκτακοσίων ογδοντα ενός&nbsp; (881) ευρώ μηνιαίως από τον Σεπτέμβριο του έτους 2019 μέχρι το τέλος του επίδικου διαστήματος, τον Απρίλιο του έτους 2020, προκαταβολικά την πρώτη ημέρα κάθε μηνός και με το νόμιμο τόκο από την καθυστέρηση καταβολής κάθε μηνιαίας δόσης και μέχρι την εξόφληση.Τα δικαστικά έξοδα αμφοτέρων των βαθμών δικαιοδοσίας, πρέπει να συμψηφισθούν λογω της ιδιότητας των διαδίκων ως συζύγων.</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p><strong>ΣΥΝΕΚΔΙΚΑΖΕΙ</strong> α) την από 1.3.2019 και με αριθμό κατάθεσης δικογράφου ΓΑΚ/ΕΑΚ/………/2019 έφεση και β) την από 15.7.2019 και με αριθμό κατάθεσης δικογράφου ΓΑΚ/ΕΑΚ/ ………./2019 αντέφεση αντιμωλία των διαδίκων</p>
   <p><strong>ΔΕΧΕΤΑΙ</strong> τυπικά και εν μέρει κατ ουσία την&nbsp; έφεση και την αντέφεση.<strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </strong></p>
   <p><strong>ΕΞΑΦΑΝΙΖΕΙ</strong> την με αριθμό 959/2019 απόφαση του Μονομελούς Πρωτοδικείου Πειραιώς &nbsp;που δίκασε κατά την ειδική διαδικασία των διαφορών από την οικογένεια, το γάμο και την ελεύθερη συμβίωση<strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </strong></p>
   <p><strong>ΚΡΑΤΕΙ </strong>δικάζει την από 12.4.2018 και&nbsp; με αριθμό κατάθεσης ΓΑΚ/ΕΑΚ ………../2018 αγωγή<strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </strong></p>
   <p><strong>ΔΕΧΕΤΑΙ</strong>&nbsp; εν μέρει την αγωγή ως ουσια βάσιμη<strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </strong></p>
   <p><strong>ΑΝΑΘΕΤΕΙ </strong>οριστικά στην ενάγουσα την επιμέλεια του ανήλικου τέκνου των διαδίκων ……..<strong>&nbsp; </strong><strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </strong></p>
   <p><strong>ΔΙΑΤΑΣΣΕΙ </strong>την απόδοση του ως άνω ανήλικου τέκνου στην ενάγουσα μητέρα του<strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </strong></p>
   <p><strong>ΑΠΕΙΛΕΙ </strong>&nbsp;σε βάρος του εναγομένου χρηματική ποινή υπερ της ενάγουσας ποσού τριακοσίων (300) ευρώ και προσωπική κράτηση διάρκειας ενός (1) μηνός για κάθε παραβίαση της ως άνω διάταξης<strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </strong></p>
   <p><strong>ΑΝΑΓΝΩΡΙΖΕΙ </strong>την υποχρέωση του εναγομένου να καταβάλλει στην ενάγουσα ως ασκούσα την επιμέλεια του ανήλικου τέκνου των διαδίκων, ως διατροφή αυτού, το ποσό των εξακοσίων οκτώ (608) ευρώ μηνιαίως για το χρονικό διάστημα από την επομένη της επίδοσης της αγωγής, τον Απρίλιο του έτος 2018 έως και Αύγουστο του ίδιου έτους, το ποσό των επτακοσίων ενενηντα δύο (792) ευρώ μηνιαίως για το χρονικό διάστημα από Σεπτέμβριο του έτους 2018 και μέχρι τον Αύγουστο του έτους 2019 και το ποσό των οκτακοσίων ογδοντα ενός&nbsp; (881) ευρώ μηνιαίως από τον Σεπτέμβριο του έτους 2019 μέχρι το τέλος του επίδικου διαστήματος, τον Απρίλιο του έτους 2020, προκαταβολικά την πρώτη ημέρα κάθε μηνός και με το νόμιμο τόκο από την καθυστέρηση καταβολής κάθε μηνιαίας δόσης και μέχρι την εξόφληση.<strong>&nbsp;&nbsp; </strong><strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </strong></p>
   <p><strong>ΔΙΑΤΑΣΣΕΙ</strong>&nbsp; την απόδοση των παραβόλων που κατατέθηκαν με τα ένδικα δικόγραφα και αναφέρονται στο σκεπτικό της παρούσας στον εκκαλούντα και την αντεκκαλούσα αντίστοιχα<strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </strong></p>
   <p><strong>ΣΥΜΨΗΦΙΖΕΙ </strong>&nbsp;τη δικαστική δαπάνη των διαδίκων και για τους δύο βαθμούς δικαιοδοσίας. <strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; &nbsp;</strong></p>
   <p><strong>ΚΡΙΘΗΚΕ</strong>, αποφασίσθηκε και δημοσιεύθηκε στον Πειραιά, σε έκτακτη, δημόσια στο ακροατήριό του συνεδρίαση, στις &nbsp;&nbsp;&nbsp;14-9-2020, χωρίς την παρουσία των διαδίκων και των πληρεξουσίων δικηγόρων τους.</p>
   <p><strong>Η ΔΙΚΑΣΤΗΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Η ΓΡΑΜΜΑΤΕΑΣ</strong></p>
  </div><!-- .entry-content -->
 </article>
</div></div></div></body></html>