<html><body><h1>Αριθμός απόφασης 90/2019</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=1008<br/><div class="content"><div class="content-inner">
 <article id="post-1008" class="entry entry-single post-1008 post type-post status-publish format-standard hentry category-20 category-18">
  <h1 class="entry-title entry--item h2">Αριθμός απόφασης 90/2019</h1>
  <div class="entry-content entry--item">
   <div class="printomatic pom-small-black " id="id4433" data-print_target="article"></div>
   <p><strong>ΕΦΕΤΕΙΟ ΠΕΙΡΑΙΩΣ</strong></p>
   <p><strong>&nbsp;</strong>Σύμβαση ναυτικής εργασίας. Αξιώσεις ναυτικού απασχοληθέντος σε επιβατηγό ακτοπλοϊκό πλοίο με την ειδικότητα του ΑΒ μηχανικού από την παροχή υπερωριακής της εργασίας του και από το μη συνυπολογισμό των αντίστοιχων αποδοχών του κατά τον προσδιορισμό και την εξόφληση των επιδομάτων δώρων εορτών και της πρόσθετης αμοιβής για την εκτέλεση δρομολογίων εξπρές. Έφεση της εναγομένης πλοιοκτήτριας για εσφαλμένη εκτίμηση των αποδείξεων. Αποδεικνυόμενη απασχόληση του ενάγοντος ως ημερεργάτη με σταθερό καταρχήν ωράριο. Περιεχόμενο των καθηκόντων του. Επιπλέον εργασία λόγω της συχνότητας και της διάρκειας των δρομολογίων του πλοίου, καθώς και του πλήθους των λιμένων προσεγγίσεως. Ορθές οι κρίσεις του πρωτοβάθμιου δικαστηρίου για τη διάρκεια της καθημερινής απασχόλησης του ενάγοντος, που δεν αναιρούνται από το γεγονός ότι το πλοίο ταξίδευε με πλήρη σύνθεση. Η ανεπιφύλακτη υπογραφή των μηνιαίων αποδείξεων πληρωμής&nbsp; δεν ενέχει παραίτηση του ναυτικού από τις νόμιμες αποδοχές του, η οποία, άλλωστε, θα ήταν άκυρη. Παρέλκει η έρευνα των λοιπών λόγων της έφεσης, αν προϋποθέτουν την παραδοχή άλλου, σχετικού με τη διάρκεια της ημερήσιας υπερωριακής εργασίας, που απορρίφθηκε, εφόσον με αυτούς δεν πλήττεται η ορθότητα του αριθμητικού υπολογισμού του μέσου όρου της υπερωριακής αμοιβής με βάση την ορθώς διαπιστωθείσα διάρκεια της υπερωρίας για την εξαγωγή του ποσού των οφειλομένων επιδομάτων.</p>
   <p><strong>&nbsp;</strong><strong>&nbsp;</strong></p>
   <p style="text-align: center;"><strong>Αριθμός&nbsp; </strong><strong>90</strong><strong> /2019</strong></p>
   <p style="text-align: center;"><strong>ΤΟ ΜΟΝΟΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p style="text-align: center;"><strong>Ναυτικό Τμήμα</strong></p>
   <p>&nbsp;</p>
   <p>Αποτελούμενο από τον Δικαστή Αναστάσιο Αναστασίου, Εφέτη, ο οποίος ορίσθηκε από τον Πρόεδρο του Τριμελούς Συμβουλίου Διευθύνσεως του Εφετείου Πειραιώς και από τη Γραμματέα K.Δ.</p>
   <p style="text-align: center;"><strong>ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center;"><strong>ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <p>Ι. Η κρινόμενη από 21.8.2017 και με αριθμό εκθέσεως καταθέσεως ενδίκου μέσου του Πρωτοδικείου Πειραιώς ……….. και αριθμό εκθέσεως προσδιορισμού δικογράφου του Εφετείου Πειραιώς ……….. έφεση, που στρέφεται κατά της υπ’ αριθμ. 3194/2017 οριστικής απόφασης του Μονομελούς Πρωτοδικείου&nbsp; Πειραιώς, η οποία εκδόθηκε κατ’ αντιμωλία των διαδίκων και κατά την ειδική διαδικασία των εργατικών διαφορών (άρθρα 663 επομ. ΚΠολΔ και 82 ΚΙΝΔ) και δέχθηκε εν μέρει ως και ουσιαστικά βάσιμη την από 20.7.2015 και με αριθμό εκθέσεως καταθέσεως ………. αγωγή του εφεσίβλητου κατά της εκκαλούσας, ασκήθηκε νομότυπα και εμπρόθεσμα κατ’ άρθρα 495, 511, 513, 516 § 1, 517 εδαφ. α, 518 § 2 και 520 § 1 ΚΠολΔ, δεδομένου ότι από τα έγγραφα της δικογραφίας δεν προκύπτει ούτε οι διάδικοι επικαλούνται επίδοση της εκκαλουμένης αποφάσεως ούτε παρήλθε η νόμιμη καταχρηστική προθεσμία από την δημοσίευσή της στις 3.7.2017, αρμοδίως δε φέρεται προς εκδίκαση ενώπιον του Δικαστηρίου τούτου (άρθρο 19 ΚΠολΔ, όπως αντικαταστάθηκε από το άρθρο 4 § 2 του Ν. 3994/2011). Να σημειωθεί και ότι, αν και η έφεση ασκήθηκε μετά την ισχύ του άρθρου 12 § 2 του Ν. 4055/2012, δεν απαιτείται για το παραδεκτό της η κατάθεση του παραβόλου της § 4 του άρθρου 495 ΚΠολΔ, που προστέθηκε με το ανωτέρω νομοθέτημα, λόγω της φύσεως της διαφοράς ως εργατικής. Επομένως, πρέπει η κρινόμενη έφεση να γίνει τυπικά δεκτή και να ερευνηθεί περαιτέρω ως προς το παραδεκτό και βάσιμο των λόγων της (άρθρο 533 § 1 ΚΠολΔ), κατά την ίδια ως άνω ειδική&nbsp; διαδικασία.</p>
   <p>ΙΙ. Με την αγωγή του ο …..&nbsp; ισχυρίστηκε ότι με διαδοχικές συμβάσεις ναυτικής εργασίας αορίστου χρόνου, που συνήψε στον Πειραιά με την εναγόμενη ανώνυμη ναυτιλιακή εταιρία, πλοιοκτήτρια του υπό ελληνική σημαία επιβατηγού – οχηματαγωγού (Ε/Γ – 0/Γ) ακτοπλοϊκού πλοίου «B. . .», ολικής χωρητικότητας πέντε χιλιάδων εξακοσίων εξήντα τεσσάρων κόρων και εκατό χιλιοστών (5.664,10 κ.ο.χ), ναυτολογήθηκε σ’ αυτό με την ειδικότητα του ΑΒ μηχανικού, αντί των προβλεπομένων από την εκάστοτε ισχύουσα συλλογική σύμβαση ναυτικής εργασίας (στο εξής ΣΣΝΕ) πληρωμάτων επιβατηγών ακτοπλοϊκών πλοίων μηνιαίου μισθού και επιδομάτων, παρείχε δε έκτοτε τις υπηρεσίες του στο ίδιο πλοίο, που εκτελούσε καθημερινά τα αναλυτικώς αναφερόμενα στην αγωγή δρομολόγια, για ορισμένα τμήματα των οποίων είχε συναφθεί σύμβαση δημόσιας υπηρεσίας (άγονης γραμμής), εργαζόμενος ημερησίως κατά τις ναυτολογήσεις του επί δεκατέσσερις [14] μεν ώρες κατά το χρονικό διάστημα από 1.1.2014 έως 16.9.2014 και επί δώδεκα [12] ώρες κατά το χρονικό διάστημα από 17.11.2014 έως 23.3.2015, οπότε και λύθηκε η τελευταία σύμβασή του με κοινή συναίνεση αυτού και του πλοιάρχου. Με βάση το ιστορικό αυτό και επικαλούμενος περαιτέρω ότι απασχολήθηκε χωρίς να λάβει α] το σύνολο των αποδοχών του που αντιστοιχούσαν στις ώρες υπερωριακής εργασίας του κατά τις καθημερινές ημέρες, τις Κυριακές, τα Σάββατα και τις αργίες και χωρίς να συνυπολογιστούν αυτές στο σύνολό τους για τον προσδιορισμό και την καταβολή της αναλογίας των επιδομάτων δώρων εορτών Χριστουγέννων και Πάσχα των ετών 2014 και 2015, τα οποία δικαιούται, καθώς και β] την αμοιβή του για την εκτέλεση των δρομολογίων εξπρές και για τους πλόες άγονης γραμμής, που εκτέλεσε το πλοίο κατά τα ένδικα χρονικά διαστήματα, ζητούσε ο ενάγων, όπως το αρχικώς καταψηφιστικό αίτημά του παραδεκτώς περιορίστηκε πρωτοδίκως, να υποχρεωθεί η εναγόμενη να του καταβάλει το συνολικό χρηματικό ποσό των δεκαεννέα χιλιάδων εκατόν εβδομήντα πέντε ευρώ και εξήντα λεπτών (19.175,60 €) για διαφορές αποδοχών υπερωριακής απασχόλησης και για επίδομα άγονης γραμμής, με το νόμιμο τόκο από την ημέρα της τελευταίας αποναυτολογήσεώς του άλλως από την επίδοση της αγωγής του και β) να αναγνωριστεί η υποχρέωση της ιδίας στην καταβολή του συνολικού χρηματικού ποσού των είκοσι πέντε χιλιάδων διακοσίων ογδόντα πέντε ευρώ και επτά λεπτών (25.285,07 €) για διαφορά επιδομάτων εορτών Χριστουγέννων και Πάσχα και για αμοιβή δρομολογίων εξπρές, με το νόμιμο τόκο από τα ίδια ως άνω αφετήρια χρονικά σημεία. Με την εκκαλουμένη απόφαση η αγωγή αυτή κρίθηκε ορισμένη και νόμιμη, ακολούθως δε, με την παραδοχή, μεταξύ άλλων, ότι η ημερήσια απασχόληση του ενάγοντος ανήλθε σε εννέα [9 ] ώρες κατά το χρονικό διάστημα από 17.11.2014 έως 23.3.2015 και σε δώδεκα (12) ώρες κατά τα λοιπά ένδικα χρονικά διαστήματα, έγινε κατά ένα μέρος δεκτή ως και ουσιαστικά βάσιμη και, συγκεκριμένα, α] υποχρεώθηκε η εναγόμενη στην καταβολή έξι χιλιάδων επτακοσίων ογδόντα έξι ευρώ και εβδομήντα τεσσάρων λεπτών (6.786,74 €) ως υπόλοιπο αμοιβής για την υπερωριακή απασχόληση του ενάγοντος και για την εκτέλεση δρομολογίων άγονης γραμμής και β] αναγνωρίστηκε η υποχρέωσή της στην προς αυτόν καταβολή δώδεκα χιλιάδων ευρώ και δεκαοκτώ λεπτών (12.000,18 €) ως υπόλοιπο επιδομάτων εορτών και αμοιβής για την εκτέλεση δρομολογίων εξπρές, με το νόμιμο τόκο από την ημέρα της λύσεως της τελευταίας σύμβασης ναυτικής εργασίας του ενάγοντος στις 23.3.2015 και μέχρι την πλήρη εξόφληση. Κατά της αποφάσεως αυτής παραπονείται ήδη η εκκαλούσα – εναγόμενη και, επικαλούμενη εσφαλμένη εκτίμηση των αποδείξεων, ζητεί την εξαφάνισή της, ώστε η εναντίον της αγωγή να απορριφθεί στο σύνολό της.</p>
   <p>ΙΙΙ. Από την επανεκτίμηση της ένορκης κατάθεσης του μάρτυρα ανταποδείξεως ….., εργαζομένου με την ειδικότητα του πρώτου μηχανικού στο πλοίο της εναγομένης, συνυπηρετήσαντος για ένα διάστημα με τον ενάγοντα κατά το έτος 2014, που εξετάστηκε στο ακροατήριο του πρωτοβάθμιου Δικαστηρίου και η μαρτυρία του περιέχεται απομαγνητοφωνημένη στα ταυτάριθμα με την εκκαλουμένη πρακτικά της δημόσιας συνεδρίασής του, της υπ’ αριθμ. …….. ένορκης βεβαίωσης του …….., απασχοληθέντος με την ειδικότητα του Γ μηχανικού στο ίδιο σκάφος μέχρι την 15η.6.2014, που με την επιμέλεια του ενάγοντος συντάχθηκε ενώπιον της Ειρηνοδίκη Πειραιώς κατόπιν νομότυπης κλήτευσης της εναγομένης (βλ. την υπ’ αριθ. …….. έκθεση επίδοσης του δικαστικού επιμελητή στο Πρωτοδικείο Πειραιώς ….), καθώς και όλων ανεξαιρέτως των εγγράφων, που οι διάδικοι νομότυπα προσκομίζουν και επικαλούνται για να ληφθούν υπόψη είτε ως αυτοτελή αποδεικτικά μέσα είτε ως δικαστικά τεκμήρια, σε συνδυασμό προς τις μερικές μόνον παραδοχές και ομολογίες τους, στα σημεία που ειδικά αναφέρονται στη συνέχεια, οι οποίες συνάγονται από τα δικόγραφά τους και εκτιμώνται κατ’ άρθρα 264 εδαφ. β, 352 § 1 και 591 § 1 εδαφ. α ΚΠολΔ αλλά και προς τα διδάγματα της κοινής πείρας και λογικής, που λαμβάνονται υπόψη αυτεπαγγέλτως (άρθρο 336 § 4 ΚΠολΔ), αποδεικνύονται τα ακόλουθα κρίσιμα πραγματικά περιστατικά: Με διαδοχικές συμβάσεις εξαρτημένης ναυτικής εργασίας αορίστου χρόνου, που καταρτίστηκαν στον Πειραιά μεταξύ του ενάγοντος, …….., Έλληνα απογεγραμμένου ναυτικού, κατόχου του με αριθμό ……. ναυτικού φυλλαδίου και των νομίμων εκπροσώπων της εναγόμενης ανώνυμης ναυτιλιακής εταιρίας, πλοιοκτήτριας του υπό ελληνική σημαία επιβατηγού – οχηματαγωγού (Ε/Γ – Ο/Γ) ακτοπλοϊκού πλοίου «B. . .», με αριθμό νηολογίου Πειραιώς …, ολικής χωρητικότητας πέντε χιλιάδων εξακοσίων εξήντα τεσσάρων κόρων και εκατό χιλιοστών (5.664,10 κ.ο.χ.), ο ενάγων ναυτολογήθηκε σ’ αυτό για να παρέχει τις υπηρεσίες του με την ειδικότητα του μηχανικού, υπό τους προβλεπόμενους από την ισχύουσα κατά το χρόνο της υπηρεσίας του ΣΣΝΕ Πληρωμάτων Ακτοπλοϊκών Επιβατηγών Πλοίων όρους. Ειδικότερα, η πρώτη σύμβαση καταρτίστηκε την 1η.11.2013 και σε εκτέλεσή της ο ενάγων εργάστηκε στο ανωτέρω πλοίο ως ΑΒ μηχανικός συνεχώς μέχρι την 16η.3.2014, οπότε και απολύθηκε στον λιμένα του Πειραιώς με αμοιβαία συναίνεση αυτού και του πλοιάρχου. Στη συνέχεια, την 1η.5.2014 ο ενάγων ναυτολογήθηκε ξανά στο ίδιο λιμάνι και στο ίδιο πλοίο, στο οποίο απασχολήθηκε ως Α μηχανικός έως την 10η.5.2014, οπότε και απολύθηκε λόγω αλλαγής ειδικότητας, για να επαναπροσληφθεί αυθημερόν και να απασχοληθεί ως ΑΒ μηχανικός έως τις 7.6.2014, οπότε και αποναυτολογήθηκε λόγω ακινησίας του πλοίου συνεπεία της ετήσιας επιθεώρησής του. Επακολούθησε νέα ναυτολόγησή του στις 16.6.014 με την ίδια ειδικότητα, η οποία διήρκεσε μέχρι την 23η.6.2014, οπότε απολύθηκε εκ νέου λόγω αλλαγής ειδικότητας, για να επαναπροσληφθεί αυθημερόν και να απασχοληθεί ως Α μηχανικός έως τις 18.7.2014, οπότε και έλαβε άδεια. Ακολούθως, στις 25.7.2014 ναυτολογήθηκε εκ νέου με την ίδια ειδικότητα στο ίδιο πλοίο, στο οποίο και εργάστηκε μέχρι την 16η.9.2014, οπότε αποναυτολογήθηκε λόγω λήψεως αδείας. Τέλος, στις 17.11.2014 καταρτίστηκε η τελευταία των ενδίκων σύμβαση μεταξύ των διαδίκων, δυνάμει της οποίας ο ενάγων ναυτολογήθηκε και εργάστηκε στο ίδιο πλοίο ως ΑΒ μηχανικός έως την 23η.3.2015, οπότε και απολύθηκε αμοιβαία συναινέσει αυτού και του πλοιάρχου. Όλα τα ανωτέρω δεν αμφισβητούνται από τους διαδίκους, προκύπτουν άλλωστε και από το αντίγραφο του αντιστοίχου τμήματος του ναυτικού φυλλαδίου του ενάγοντος, που ο ίδιος προσκομίζει. Εξάλλου, για τέσσερις [4] από τις παραπάνω συμβάσεις ναυτικής εργασίας τηρήθηκε έγγραφος τύπος και από τις συγκεκριμένες γραπτές συμφωνίες, αντίγραφα των οποίων προσκόμισε η εναγόμενη, προκύπτει ότι ο μηνιαίος μισθός του ενάγοντος συνομολογήθηκε κλειστός, ανερχόμενος στο συνολικό [μικτό] χρηματικό ποσό α] των τεσσάρων χιλιάδων επτακοσίων τριάντα τριών ευρώ και ενενήντα πέντε λεπτών (4.733,95 €) σύμφωνα με την από 1.11.2013 και με την από 10.5.2014 σύμβαση, β] των πέντε χιλιάδων επτακοσίων σαράντα τριών ευρώ και οκτώ λεπτών (5.743,08 €) κατά με την από 23.6.2014 σύμβαση και γ] των τεσσάρων χιλιάδων τετρακοσίων τριάντα εννέα ευρώ και εξήντα οκτώ λεπτών (4.439,68 €) σύμφωνα με την από 17.11.2014 όμοια. Κατά το επίδικο χρονικό διάστημα από 1.1.2014 έως και 23.3.2015, καθόσον ο ενάγων δεν προβάλει απαιτήσεις από την εργασία του γεννηθείσες προγενεστέρως, τις πάσης φύσεως ελάχιστες αποδοχές του και τους λοιπούς όρους της εργασίας του ρύθμιζε η από 8.4.2014 ΣΣΝΕ Πληρωμάτων Ακτοπλοϊκών Επιβατηγών Πλοίων για το έτος 2014, που κυρώθηκε αρμοδίως και, έτσι, κατέστη γενικά υποχρεωτική, με την υπ’ αριθμ. 3525.1.5/01/13.6.2014 απόφαση του Υπουργού Ναυτιλίας και Αιγαίου, η οποία δημοσιεύθηκε στην Εφημερίδα της Κυβερνήσεως (ΦΕΚ Β 1664/24.6.2014). Περαιτέρω, κατά την διάρκεια των ναυτολογήσεων του ενάγοντος το πλοίο «B. . .» εκτελούσε δρομολόγια σε γραμμές ενταγμένες στο γενικό δίκτυο ακτοπλοϊκών συγκοινωνιών. Συγκεκριμένα, εκτελούσε τα ακόλουθα δρομολόγια: Α] Κατά το χρονικό διάστημα από 1.1.2014 έως και 16.3.2014: κάθε Δευτέρα, Τρίτη, Πέμπτη και Παρασκευή: Πειραιάς (απόπλους στις 07:25) – Πάρος (άφιξη 11:40 – αναχώρηση 11:55) – Νάξος (άφιξη 12:40 – αναχώρηση 12:55) – Ίος (άφιξη 14:05 – αναχώρηση 14:15) – Θήρα (άφιξη 15:10 – αναχώρηση 19:00) – Ίος (άφιξη 20:15 – αναχώρηση 20:30) – Νάξος (άφιξη 22:05 – αναχώρηση 22:20) – Πάρος (άφιξη 23:10 – αναχώρηση 23:30) – Πειραιάς (κατάπλους στις 05:35). Κάθε Τετάρτη και Σάββατο: Πειραιάς (απόπλους στις 07:25) – Πάρος (άφιξη 11:40 – αναχώρηση 11:55) – Νάξος (άφιξη 12:40 – αναχώρηση 12:55) – Θήρα (άφιξη 14:55 – αναχώρηση 19:00) – Νάξος (άφιξη 22:00 – αναχώρηση 22:20) – Πάρος (άφιξη 23:10 – αναχώρηση 23:30) – Πειραιάς (κατάπλους στις 05:35) και κάθε Κυριακή: Πειραιάς (απόπλους στις 07:25) – Πάρος (άφιξη 11:40 – αναχώρηση 11:55) – Νάξος (άφιξη 12:40 – αναχώρηση 12:55) – Ίος (άφιξη 14:05 – αναχώρηση 14:15) – Θήρα (άφιξη 15:10 – αναχώρηση 15:30) –Νάξος (άφιξη 17:30 – αναχώρηση 18:00) – Πάρος (άφιξη 18:45 – αναχώρηση 19:15) – Πειραιάς (κατάπλους στις 23:25). Β] Κατά το χρονικό διάστημα από 1.5.2014 έως και 9.5.2014: Κάθε Κυριακή και Δευτέρα: Πειραιάς (απόπλους στις 17:30) – Πάρος (άφιξη 21:45 – αναχώρηση 22:00) – Νάξος (άφιξη 22:45 – αναχώρηση 23:05) – Αιγιάλη (άφιξη 00:45 – αναχώρηση 01:00) – Αστυπάλαια (άφιξη 02:35 – αναχώρηση 05:15) – Αιγιάλη (άφιξη 06:40 – αναχώρηση 06:55) – Νάξος (άφιξη 08:35 – αναχώρηση 09:30) – Πάρος (άφιξη 10:15 – αναχώρηση 10:45) – Πειραιάς (κατάπλους στις 15:00), κάθε Τρίτη: Πειραιάς (απόπλους στις 17:30) – Σύρος (άφιξη 21:10 – αναχώρηση 21:25) – Πάρος (άφιξη 22:30 – αναχώρηση 22:50) – Νάξος (άφιξη 23:35 – αναχώρηση 23:55) – Ηρακλειά (άφιξη 00:50 – αναχώρηση 01:05) – Σχοινούσα (άφιξη 01:10 – αναχώρηση 01:25) – Κουφονήσι (άφιξη 01:55 – αναχώρηση 02:10) – Κατάπολα (άφιξη 02:50 – αναχώρηση 06:00) – Κουφονήσι (άφιξη 06:40 – αναχώρηση 06:55) – Σχοινούσα (άφιξη 07:25 – αναχώρηση 07:40) – Ηρακλειά (άφιξη 07:45 – αναχώρηση 08:00) – Νάξος (άφιξη 09:00 – αναχώρηση 09:30) – Πάρος (άφιξη 10:15 – αναχώρηση 10:45) – Πειραιάς (κατάπλους στις 15:00), κάθε Τετάρτη και Σάββατο: Πειραιάς (απόπλους στις 17:30) – Πάρος (άφιξη 21:45 – αναχώρηση 22:00) – Νάξος (άφιξη 22:45 – αναχώρηση 23:05) – Δονούσα (άφιξη 00:15 – αναχώρηση 00:30) – Αιγιάλη (άφιξη 01:10 – αναχώρηση 01:25) – Αστυπάλαια (άφιξη 02:50 – αναχώρηση 05:15) – Αιγιάλη (άφιξη 06:40 – αναχώρηση 06:55) – Δονούσα (άφιξη 07:35 – αναχώρηση 07:50) – Νάξος (άφιξη 09:00 – αναχώρηση 09:30) – Πάρος (άφιξη 10:15 – αναχώρηση 10:45) – Πειραιάς (κατάπλους στις 15:00), κάθε Πέμπτη: Πειραιάς (απόπλους στις 17:30) – Σύρος (άφιξη 21:10 – αναχώρηση 21:25) – Πάρος (άφιξη 22:30 – αναχώρηση 22:50) – Νάξος (άφιξη 23:35 – αναχώρηση 23:55) – Δονούσα (άφιξη 01:05 – αναχώρηση 01:20) – Αιγιάλη (άφιξη 02:00 – αναχώρηση 02:15) – Αστυπάλαια (άφιξη 03:40 – αναχώρηση 05:15) – Αιγιάλη (άφιξη 06:40 – αναχώρηση 06:55) – Δονούσα (άφιξη 07:35 – αναχώρηση 07:50) – Νάξος (άφιξη 09:00 – αναχώρηση 09:30) – Πάρος (άφιξη 10:15 – αναχώρηση 10:45) – Πειραιάς (κατάπλους στις 15:00) και κάθε Παρασκευή: Πειραιάς (απόπλους στις 17:30) – Πάρος (άφιξη 21:45 – αναχώρηση 22:00) – Νάξος (άφιξη 22:45 – αναχώρηση 23:05) – Ηρακλειά (άφιξη 00:00 – αναχώρηση 00:15) – Σχοινούσα (άφιξη 00:20 – αναχώρηση 00:35) – Κουφονήσι (άφιξη 01:05 – αναχώρηση 01:20) – Κατάπολα (άφιξη 02:00 – αναχώρηση 06:00) – Κουφονήσι (άφιξη 06:40 – αναχώρηση 06:55) – Σχοινούσα (άφιξη 07:25 – αναχώρηση 07:40) – Ηρακλειά (άφιξη 07:45 – αναχώρηση 08:00) – Νάξος (άφιξη 09:00 – αναχώρηση 09:30) – Πάρος (άφιξη 10:15 – αναχώρηση 10:45) – Πειραιάς (κατάπλους στις 15:00). Γ] Κατά το χρονικό διάστημα από 10.5.2014 έως 7.6.2014: Κάθε Σάββατο: Πειραιάς (απόπλους στις 19:00) – Αστυπάλαια (άφιξη 03:30 – αναχώρηση 03:50) – Κάλυμνος (άφιξη 06:10 – αναχώρηση 06:40) – Κως (άφιξη 07:40 – αναχώρηση 08:00) – Νίσυρος (άφιξη 09:20 – αναχώρηση 09:40) – Τήλος (άφιξη 10:50 – αναχώρηση 11:10) – Ρόδος (κατάπλους στις 13:15 της Κυριακής), κάθε Δευτέρα: Ρόδος (απόπλους στις 16:00) – Τήλος (άφιξη 18:10 – αναχώρηση 18:30) – Νίσυρος (άφιξη 19:40 – αναχώρηση 20:00) – Κως (άφιξη 21:20 – αναχώρηση 21:50) – Κάλυμνος (άφιξη 22:50 – αναχώρηση 23:10) – Αστυπάλαια (άφιξη 01:30 – αναχώρηση 01:50) – Πειραιάς (κατάπλους στις 10:20 της Τρίτης), κάθε Τρίτη: Πειραιάς (απόπλους στις 15:00) – Πάτμος (άφιξη 23:40 – αναχώρηση 23:55) – Λειψοί (άφιξη 00:45 – αναχώρηση 01:00) – Λέρος (άφιξη 01:55 – αναχώρηση 02:10) – Κάλυμνος (άφιξη 03:50 – αναχώρηση 04:10) – Κως (άφιξη 05:10 – αναχώρηση 05:40) – Σύμη (άφιξη 08:00 – αναχώρηση 08:15) – Ρόδος (άφιξη 09:40 της Τετάρτης – αναχώρηση 15:00) – Σύμη (άφιξη 16:25 – αναχώρηση 16:40) – Κως (άφιξη 18:55 – αναχώρηση 19:25) – Κάλυμνος (άφιξη 20:25 – αναχώρηση 20:45) – Λέρος (άφιξη 22:30 – αναχώρηση 22:45) – Λειψοί (άφιξη 23:40 – αναχώρηση 23:55) – Πάτμος (άφιξη 00:45 – αναχώρηση 01:00) – Πειραιάς (κατάπλους στις 09:40 της επομένης), κάθε Πέμπτη: Πειραιάς (απόπλους 15:00) – Κάλυμνος (άφιξη 01:00 – αναχώρηση 01:20) – Κως (άφιξη 02:20 – αναχώρηση 02:50) – Νίσυρος (άφιξη 04:10 – αναχώρηση 04:30) – Τήλος (άφιξη 05:40 – αναχώρηση 06:00) – Σύμη (άφιξη 07:30 – αναχώρηση 07:45) – Ρόδος (κατάπλους στις 09:10 της επομένης), κάθε Παρασκευή: Ρόδος (απόπλους 19:00) – Σύμη (άφιξη 20:25- αναχώρηση 20:40) – Τήλος (άφιξη 22:10 – αναχώρηση 22:30) – Νίσυρος (άφιξη 23:40 – αναχώρηση 23:59) – Κως (άφιξη 01:20 – αναχώρηση 01:50) – Κάλυμνος (άφιξη 02:50 – αναχώρηση 03:10) – Πειραιάς (κατάπλους στις 13:10 του Σαββάτου). Δ] Κατά τα χρονικά διαστήματα από 23.6.2014 έως 18.7.2014 και από 25.7.2014 έως και 13.9.2014: Κάθε Δευτέρα: Πειραιάς (απόπλους 17:30) – Πάρος (άφιξη 21:45 – αναχώρηση 22:00) – Νάξος (άφιξη 22:45 – αναχώρηση 23:05) – Δονούσα (άφιξη 00:15 – αναχώρηση 07:50) – Νάξος (άφιξη 09:00 – αναχώρηση 09:30) – Πάρος (άφιξη 10:15 – αναχώρηση 10:45) – Πειραιάς (κατάπλους στις 15:00), κάθε Τρίτη, Παρασκευή και Κυριακή: Πειραιάς (απόπλους στις 17:30) – Σύρος (άφιξη 21:10 – αναχώρηση 21:25) – Πάρος (άφιξη 22:30 – αναχώρηση 22:50) – Νάξος (άφιξη 23:35 – αναχώρηση 23:55) – Ηρακλειά (άφιξη 00:50 – αναχώρηση 01:05) – Σχοινούσα (άφιξη 00:10 – αναχώρηση 00:25) – Κουφονήσι (άφιξη 01:55 – αναχώρηση 02:10) – Κατάπολα (άφιξη 02:50 – αναχώρηση 06:00) – Κουφονήσι (άφιξη 06:40 – αναχώρηση 06:55) – Σχοινούσα (άφιξη 07:25 – αναχώρηση 07:40) – Ηρακλειά (άφιξη 07:45 – αναχώρηση 08:00) – Νάξος (άφιξη 09:00 – αναχώρηση 09:30) – Πάρος (άφιξη 10:15 – αναχώρηση 10:45) – Πειραιάς (κατάπλους στις 15:00), κάθε Τετάρτη και Σάββατο: Πειραιάς (απόπλους στις 17:30) – Πάρος (άφιξη 21:45 – αναχώρηση 22:00) – Νάξος (άφιξη 22:45 – αναχώρηση 23:05) – Δονούσα (άφιξη 00:15 – αναχώρηση 00:30) – Αιγιάλη (άφιξη 01:10 – αναχώρηση 01:25) – Αστυπάλαια (άφιξη 02:50 – αναχώρηση 05:15) – Αιγιάλη (άφιξη 06:40 – αναχώρηση 06:55) – Δονούσα (άφιξη 07:35 – αναχώρηση 07:50) – Νάξος (άφιξη 09:00 – αναχώρηση 09:30) – Πάρος (άφιξη 10:15 – αναχώρηση 10:45) – Πειραιάς (κατάπλους στις 15:00). Τα δρομολόγια αυτά περιελάμβαναν και πλόες διενεργούμενους στα πλαίσια δημόσιας υπηρεσίας, η εκτέλεση της οποίας είχε, όπως δεν αμφισβητείται, ανατεθεί στην εναγόμενη με αποφάσεις του Υπουργού Ναυτιλίας και Αιγαίου. Συγκεκριμένα, επιδοτούμενα τμήματα των δρομολογίων αυτών ήταν: α] το τμήμα Νάξος – Δονούσα – Αιγιάλη – Αστυπάλαια με επιστροφή, β] το τμήμα Νάξος – Ηρακλειά – Σχοινούσα – Κουφονήσι – Κατάπολα με επιστροφή, γ] το τμήμα Αστυπάλαια – Κάλυμνος – Κως – Νίσυρος – Τήλος – Ρόδος με επιστροφή, δ] το τμήμα Κως – Νίσυρος – Τήλος – Σύμη – Ρόδος με επιστροφή και ε] το τμήμα Πάτμος – Λειψοί – Λέρος – Κάλυμνος – Κως – Σύμη – Ρόδος με επιστροφή. Ε] Τέλος, κατά το χρονικό διάστημα από 17.11.2014 έως και 23.3.2015 το πλοίο B. . . πραγματοποιούσε καθημερινά δρομολόγια με αφετηρία το λιμένα του Πειραιώς, από τον οποίο απέπλεε στις 07:30 κάθε πρωί και προορισμό το λιμένα της Μυκόνου, όπου κατέπλεε στις 14:15, έχοντας ενδιαμέσως ελλιμενιστεί στη Σύρο και την Τήνο, στους λιμένες των οποίων προσέγγιζε στις 11:35 και στις 12:30 αντίστοιχα και από όπου αναχωρούσε μετά δεκαπεντάλεπτη παραμονή. Στη συνέχεια εκτελούσε το αντίστροφο δρομολόγιο και μετά από αποεπιβίβαση επιβατών στους λιμένες της Τήνου και της Σύρου, όπου κατέπλεε στις 14:45 και στις 15:30 αντίστοιχα, αναχωρούσε μετά από παραμονή εκεί διάρκειας δεκαπέντε [15] και τριάντα [30] λεπτών της ώρας αντίστοιχα, για να επιστρέψει στις 20:00 το βράδυ στο λιμένα της αφετηρίας του. Τα ανωτέρω δρομολόγια του πλοίου Β. . . προκύπτουν από τους σχετικούς πίνακες που με επίκληση προσκόμισε ο ενάγων και δεν αμφισβητούνται από την εναγόμενη. Ομοίως δεν αμφισβητείται ότι κατά το χρονικό διάστημα από 16.6.2014 έως 23.6.2014 και το τριήμερο από 14.9.2014 έως και 16.9.2014, το πλοίο βρισκόταν σε ακινησία για εργασίες ετήσιας επιθεώρησης. Κατά τις ένδικες ναυτολογήσεις του στο πλοίο Β. . . ο ενάγων είχε προσληφθεί για να εργαστεί στο μηχανοστάσιο ως ημερεργάτης (ντεϊμάνης/dayman), απασχολούμενος επί εννέα [9] ώρες ημερησίως και, συγκεκριμένα, κατά το ωράριο 08:00 – 17:00, χωρίς να εκτελεί άλλες βάρδιες ή φυλακές. Τούτο προκύπτει από την ένορκη βεβαίωση, επιβεβαιώνεται από τη μαρτυρική κατάθεση και συνδυάζεται προς το περιεχόμενο των ως άνω εγγράφων συμβάσεών του, στις οποίες έχει συνομολογηθεί όρος κατά τον οποίο στο συμβατικό κλειστό μισθό του περιλαμβάνεται και επίδομα υπερωριών. Ειδικότερα, ο ενάγων κατά το ως άνω ωράριό του απασχολούταν με εργασίες κατά τον κατάπλου και απόπλου του πλοίου, αλλά και με εργασίες συντήρησης αυτού, πραγματοποιώντας, όπως είχε συμβατική υποχρέωση, μία [1] ώρα υπερωριακή εργασία πέραν του νομίμου οκταώρου. Συγκεκριμένα, όταν το πλοίο ταξίδευε, παρακολουθούσε και μετείχε στην εκτέλεση εργασιών συντήρησης των κυρίων μηχανών και των βοηθητικών μηχανημάτων, των ηλεκτρομηχανών, του μηχανισμού του πηδαλίου και των ηλεκτρογεννητριών, που ήσαν εγκατεστημένες στο μηχανοστάσιο, έχοντας τον χειρισμό των μηχανημάτων αυτών, μεριμνούσε για την αντικατάσταση διαφόρων σωληνώσεων στο πλοίο, φρόντιζε για την καλή λειτουργία της μηχανής και των ηλεκτρογεννητριών και επισκεύαζε οποιαδήποτε βλάβη μηχανικής φύσεως. Επιπλέον, είτε το πλοίο ταξίδευε είτε ναυλοχούσε, ο ενάγων παρακολουθούσε την εκτέλεση των εργασιών στο μηχανοστάσιο και έδινε σχετικές εντολές στους υφισταμένους του, εκτελούσε ο ίδιος εργασίες συντήρησης στους χώρους του μηχανοστασίου και στις μηχανές, φρόντιζε για την συντήρηση και την καλή λειτουργία όλων των ηλεκτρικών εγκαταστάσεων και του ηλεκτρικού δικτύου του πλοίου, μεριμνούσε για την τάξη και καθαριότητα του χώρου ευθύνης του και για την συντήρηση των εργαλείων και των σκευών, ως και για τη φύλαξη υλικών της μηχανής, παρακολουθούσε την λειτουργία των ηλεκτρογεννητριών και επισκεύαζε τυχόν βλάβες αυτής και των ηλεκτρογεννητριών, οι οποίες παρουσιάζονταν σε καθημερινή σχεδόν βάση. Το ωράριο αυτό τηρήθηκε κατά το χρονικό διάστημα από 17.11.2014 έως και 23.3.2015, οπότε το πλοίο πραγματοποιούσε ημερινούς πλόες, διάρκειας περίπου δώδεκα [12] ωρών, από τον Πειραιά προς τη Μύκονο με επιστροφή, κατά τους οποίους προσέγγιζε και σε μόνον δύο [2] επιπλέον λιμένες, αυτούς της Σύρου και της Τήνου. Επομένως, το πρωτοβάθμιο Δικαστήριο που δέχθηκε ότι κατά το χρονικό αυτό διάστημα ο ενάγων παρείχε καθημερινώς υπερωριακή εργασία ωριαίας διάρκειας δεν έσφαλε και ο πρώτος λόγος της έφεσης, με τον οποίο η εκκαλούσα υποστηρίζει ότι η απασχόληση του αντιδίκου της δεν υπερέβαινε το νόμιμο ωράριο, πρέπει, κατά το αντίστοιχο σκέλος του, να απορριφθεί ως αβάσιμος, δεδομένου ότι την παραδοχή του αποκλείει τόσο το αποδεικνυόμενο συμβατικό ωράριο του ενάγοντος ως ημερεργάτη αλλά και το περιεχόμενο των μισθοδοτικών του λογαριασμών, στους οποίους εμφανίζεται να λαμβάνει σταθερά αμοιβή για υπερωριακή εργασία, ανερχόμενη στο χρηματικό ποσό των διακοσίων ογδόντα επτά ευρώ και ογδόντα τριών λεπτών (287,83 €) ανά μήνα πλήρους απασχόλησής του. Αντιθέτως, κατά τα λοιπά χρονικά διαστήματα των ενδίκων ναυτολογήσεών του η υπερωριακή απασχόληση του ενάγοντος ήταν αυξημένη, ως αποτέλεσμα της συχνότητας και της διάρκειας των δρομολογίων του πλοίου αλλά και του πλήθους των λιμένων στους οποίους προσέγγιζε. Πράγματι, κατά τα χρονικά διαστήματα από 1.1.2014 έως 16.3.2014, από 1.5.2014 έως 7.6.2014, από 23.6.2014 έως 18.7.2014 και από 25.7.2014 έως και 13.9.2014, το πλοίο Β. . . εξυπηρετούσε, όπως προαναφέρθηκε, τις ακτοπλοϊκές γραμμές των Κυκλάδων και της Δωδεκανήσου, εκτελώντας δρομολόγια, εκάστου των οποίων η διάρκεια υπερέβαινε και τις δεκαοκτώ [18] ώρες, με κατάπλους σε πολλούς λιμένες, οι συχνές προσεγγίσεις στους οποίους είχαν ως συνέπεια την ανάγκη παροχής υπερωριακής εργασίας από το προσωπικό μηχανής, καθώς ήταν απαραίτητη η συμμετοχή στις εργασίες κατάπλου και απόπλου όλων των ναυτικών που το απάρτιζαν, ακόμα και εκείνων των μελών του που δεν εκτελούσαν καθ’ εκάστη προσέγγιση βάρδια ή είχαν ήδη τότε ολοκληρώσει το ωράριό τους. Έτσι, για την κάλυψη των λειτουργικών αναγκών του πλοίου κατά τη διάρκεια των ανωτέρω πολύωρων δρομολογίων του και λόγω των συνεχών αφιξαναχωρήσεών του από τους ενδιάμεσους λιμένες, ο ενάγων απασχολούταν επιπλέον του εννεαώρου καθημερινού ωραρίου του με εργασίες κατά τον κατάπλου και απόπλου του πλοίου αλλά και με εργασίες συντηρήσεώς του. Το γεγονός τούτο συνομολόγησε πρωτοδίκως η εναγόμενη, η οποία στις από 28.3.2017 έγγραφες προτάσεις που κατέθεσε ενώπιον του πρωτοβάθμιου Δικαστηρίου παραδέχθηκε ότι η ημερήσια εργασία του ενάγοντος έφθανε κατά περίπτωση και τις δέκα [10] ώρες, αποδεικνύεται, άλλωστε, και από τις μισθοδοτικές καταστάσεις του ενάγοντος, στις οποίες αναγράφεται αμοιβή υπερωριών ύψους πεντακοσίων σαράντα εννέα ευρώ και τριάντα ενός λεπτών (549,31 €) ανά μήνα πλήρους απασχόλησής του. Το γεγονός, εξάλλου, ότι το εν λόγω πλοίο κατά τα επίδικα χρονικά διαστήματα ταξίδευε με πλήρη σύνθεση πληρώματος δεν αναιρεί το παραπάνω συμπέρασμα ως προς την πραγματοποιούμενη καθημερινά υπερωριακή εργασία του ενάγοντος, δεδομένου μάλιστα ότι, σύμφωνα με τις διατάξεις των άρθρων 87, 88 και 89 του ΝΔ 187/1973 «Περί Κώδικος Δημοσίου Ναυτικού Δικαίου» (ΚΔΝΔ, ΦΕΚ Α 261/3.10.1973), η πληρότητα ως προς την οργανική σύνθεση του πληρώματος του πλοίου αποσκοπεί στην ασφάλεια αυτού κατά τη διάρκεια των πλόων του και δεν υποδηλώνει ανυπαρξία ανάγκης για υπερωριακή εργασία (ΜονΕφΠειρ. 23/2014, ΜονΕφΠειρ. 71/2014, πρώτη δημοσίευση αμφοτέρων σε Τράπεζα Νομικών Πληροφοριών [ΤΝΠ] ΝΟΜΟΣ, ΕφΠειρ. 180/2008, ΕΝαυτΔ 2008/308 = ΠειρΝ 2009/197, ΕφΠειρ. 1/2003, ΕΝαυτΔ 2003/124), ενώ και το γεγονός ότι η προαναφερθείσα υπερωριακή εργασία του ενάγοντος δεν προκύπτει από το έγγραφο αρχείο ωρών αναπαύσεως προσωπικού, το οποίο τηρούσε η εναγόμενη, διά του προεστημένου οργάνου της, όπως και το ότι ο ενάγων υπέγραφε στο εν λόγω έγγραφο χωρίς επιφύλαξη, δεν μπορούν να αποτελέσουν δικαστικό τεκμήριο σε βάρος των συναφών αντίθετων ισχυρισμών αυτού (ΜονΕφΠειρ. 716/2014, ΤΝΠ ΝΟΜΟΣ, ΕφΠειρ. 526/2012, ΕΝαυτΔ 2012/381, ΕφΠειρ. 452/2010, ΤΝΠ ΔΣΑ ΙΣΟΚΡΑΤΗΣ). Αλλά και η ανεπιφύλακτη υπογραφή από τον ενάγοντα των μισθοδοτικών του καταστάσεων, στις οποίες φέρεται εξοφλημένη κάθε απαίτησή του, δεν ενέχει, άνευ άλλου τινός, παραίτησή του από τα νόμιμα δικαιώματά του. Σε κάθε περίπτωση και αν ήθελε γίνει δεκτό ότι η ανεπιφύλακτη υπογραφή από τον ενάγοντα των ως άνω αποδείξεων πληρωμής ενέχει παραίτηση από τις επίδικες αξιώσεις του από την προσφορά της εργασίας του, η παραίτηση αυτή (νοούμενη ως άφεση χρέους) είναι άνευ έννομης επιρροής, αφού κάθε παραίτηση του εργαζομένου από τα νόμιμα δικαιώματά του που πηγάζουν είτε από το νόμο είτε από συλλογικές συμβάσεις εργασίας και καθορίζουν τα κατώτερα όρια προστασίας, έστω και αν αυτή (παραίτηση) λαμβάνει χώρα μετά τη λύση της σύμβασης εργασίας, είναι άκυρη (ΑΠ 166/2016, ΑΠ 1635/2012, ΑΠ 1554/2011, όλες σε ΤΝΠ ΝΟΜΟΣ, ΑΠ 495/2006, ΔΕΕ 2006/948, ΜονEφΠειρ. 698/2014, Δνη 2015/504, ΜονΕφΠειρ. 626/2014, Δνη 2015/508, ΜονΕφΠειρ. 361/2013, ΕΝαυτΔ 2013/208), απορριπτομένων ως αβασίμων των περί του αντιθέτου ισχυρισμών της εναγομένης, που επαναφέρονται στα πλαίσια του πρώτου λόγου της έφεσής της. Περαιτέρω, από τα προαναφερθέντα, που αφορούν τις συνθήκες υπό τις οποίες εργαζόταν ο ενάγων και τις περιστάσεις που επικρατούσαν κατά την απασχόλησή του επί του πλοίου, το οποίο ήταν δρομολογημένο στις προαναφερθείσες ακτοπλοϊκές γραμμές με συχνές προσεγγίσεις σε ενδιάμεσους λιμένες, ενόψει δε και της φύσης και του αντικειμένου της απασχόλησής του αυτής, σε συνδυασμό προς το γεγονός της αποδεικνυόμενης καταβολής προς αυτόν κάθε μήνα χρηματικών ποσών για αμοιβή υπερωριακής εργασίας, τόσο κατά τις καθημερινές και τις Κυριακές, όσο και κατά τα Σάββατα και τις αργίες, συνάγεται ότι ο μέσος όρος της συνολικής ημερήσιας απασχόλησης του ενάγοντος, κατά τα ως άνω χρονικά διαστήματα της ναυτολόγησής του, ανερχόταν σε δώδεκα [12] ώρες. Έτσι, ο ενάγων, προκειμένου να ανταποκριθεί στα ως άνω καθήκοντά του, για την εκτέλεση των οποίων δεν επαρκούσε απασχόληση μόνον εννέα [9] ωρών, για την οποία είχε συμβατική υποχρέωση, πραγματοποιούσε υπερωριακή εργασία διάρκειας μίας [1] ώρας πέραν του συμβατικού και τεσσάρων [4] ωρών πέραν του νομίμου ωραρίου. Επομένως, το πρωτοβάθμιο Δικαστήριο, το οποίο δέχτηκε ότι ο ενάγων απασχολήθηκε επί δωδεκάωρο ημερησίως, κατά τα ως άνω χρονικά διαστήματα των ναυτολογήσεών του και, για τον λόγο αυτό, δέχθηκε εν μέρει την αγωγή κατά το σχετικό κονδύλιό της, ορθώς τις αποδείξεις εκτίμησε, απορριπτομένου ως αβασίμου του πρώτου λόγου της ένδικης εφέσεως, κατά το σκέλος του με το οποίο ο ενάγων αποδίδει στην εκκαλουμένη αποδεικτικό σφάλμα επειδή διέγνωσε υπερωριακή απασχόλησή του και κατά τα χρονικά αυτά διαστήματα.</p>
   <p>ΙV. Μετά την διαπίστωση αυτή παρέλκει η έρευνα των λοιπών τριών [3] λόγων της έφεσης, με τους οποίους η εκκαλούσα μέμφεται την εκκαλουμένη για πλημμελή εκτίμηση των αποδείξεων, που την οδήγησε στη μερική παραδοχή των κονδυλίων της αγωγής των σχετικών με τις διαφορές αφενός των επιδομάτων εορτών Χριστουγέννων και Πάσχα των ετών 2014 και 2015 και αφετέρου της πρόσθετης αμοιβής του ενάγοντος για την εκτέλεση δρομολογίων εξπρές και άγονης γραμμής, των οποίων η ουσιαστική έρευνα θα προϋπέθετε την παραδοχή του πρώτου λόγου της έφεσης, που όμως ήδη απορρίφθηκε, καθόσον η εκκαλούσα, με τους συγκεκριμένους λόγους, δεν αμφισβητεί το μαθηματικό τρόπο εξαγωγής του οφειλόμενου προς αυτόν ποσού που αντιστοιχεί στα ως άνω επιδόματα και πρόσθετες αμοιβές, τον οποίο ακολούθησε η εκκαλουμένη, παρά μόνον το ύψος των αμοιβών για την υπερωριακή απασχόλησή του, το οποίο, όμως, όπως προαναφέρθηκε, ορθά με βάση την ημερήσια διάρκειά της υπολογίστηκε από το πρωτοβάθμιο Δικαστήριο (ΕφΠειρ. 545/2010, ΤΝΠ ΔΣΑ ΙΣΟΚΡΑΤΗΣ, ΕφΠειρ. 723/2010, αδημ.).</p>
   <ol>
    <li>Κατά συνέπεια, εφόσον δεν υπάρχουν άλλοι λόγοι έφεσης προς διερεύνηση, πρέπει η υπό κρίση έφεση να απορριφθεί ως κατ’ ουσίαν αβάσιμη και τα δικαστικά έξοδα του εφεσίβλητου για το δεύτερο βαθμό δικαιοδοσίας, για την επιδίκαση των οποίων έχει υποβάλει σχετικό αίτημα, να επιβληθούν σε βάρος της εκκαλούσας, που ηττάται, (άρθρα 176, 183 και 191 § 2 ΚΠολΔ), όπως ειδικότερα ορίζεται στο διατακτικό.</li>
   </ol>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p>Δικάζοντας κατ’ αντιμωλία των διαδίκων.</p>
   <p>Δέχεται τυπικά την έφεση κατά της υπ’ αριθμ. 3194/2017 οριστικής αποφάσεως του Μονομελούς Πρωτοδικείου Πειραιώς.</p>
   <p>Απορρίπτει αυτήν κατ’ ουσίαν.</p>
   <p>Επιβάλλει σε βάρος της εκκαλούσας τα δικαστικά έξοδα του εφεσίβλητου για τον παρόντα βαθμό δικαιοδοσίας, τα οποία ορίζει σε επτακόσια ευρώ (700 €).</p>
   <p>Κρίθηκε, αποφασίσθηκε και δημοσιεύθηκε στον Πειραιά σε έκτακτη, δημόσια στο ακροατήριό του συνεδρίαση, στις 12 Φεβρουαρίου 2019, χωρίς την παρουσία των διαδίκων και των πληρεξουσίων τους δικηγόρων.</p>
   <p>&nbsp;</p>
   <p><strong>Ο ΔΙΚΑΣΤΗΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Η ΓΡΑΜΜΑΤΕΑΣ</strong></p>
  </div><!-- .entry-content -->
 </article>
</div></div></div></body></html>