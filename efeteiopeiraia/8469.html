<html><body><h1>Αριθμός απόφασης 68/2022</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=8469<br/><div class="content"><div class="content-inner">
 <article id="post-8469" class="entry entry-single post-8469 post type-post status-publish format-standard hentry category-24 category-18">
  <h1 class="entry-title entry--item h2">Αριθμός απόφασης 68/2022</h1>
  <div class="entry-content entry--item">
   <div class="printomatic pom-small-black " id="id2510" data-print_target="article"></div>
   <p style="text-align: center"><strong>Αριθμός&nbsp;&nbsp;&nbsp; &nbsp;68/2022</strong></p>
   <p style="text-align: center"><strong>ΤΟ ΜΟΝΟΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p style="text-align: center"><strong>Τμήμα 2<sup>ο</sup> </strong></p>
   <p>Αποτελούμενο από τη Δικαστή Χρυσή Φυντριλάκη, Εφέτη, η οποία ορίσθηκε από την Πρόεδρο του Τριμελούς Συμβουλίου Διευθύνσεως του Εφετείου Πειραιώς, και από τη Γραμματέα&nbsp; &nbsp;T.Λ.</p>
   <p>Συνεδρίασε δημόσια στο ακροατήριό του στις <strong>&nbsp;……….</strong>, για να δικάσει την υπόθεση μεταξύ των :</p>
   <p><strong>ΚΑΛΟΥΣΩΝ-ΕΦΕΣΙΒΛΗΤΩΝ: </strong>1) ………… και 2) …………, οι οποίες εκπροσωπήθηκαν από την πληρεξούσιά τους δικηγόρο Μαρία Καρανάκη.</p>
   <p><strong>ΚΑΘ΄ ΩΝ Η ΚΛΗΣΗ-ΕΚΚΑΛΟΥΣΩΝ:&nbsp; </strong>1) ………. και 2) ………….., οι οποίες δεν εκπροσωπήθηκαν από πληρεξούσιο δικηγόρο.</p>
   <p>Οι καλούσες-εφεσίβλητες άσκησαν ενώπιον του Μονομελούς Πρωτοδικείου Πειραιώς την από 30.3.2018 (ΓΑΚ/ΕΑΚ ………./2018) αγωγή, επί της οποίας εκδόθηκε η υπ΄ αριθμ. <strong>5400/2018</strong> &nbsp;απόφαση του ως άνω Δικαστηρίου, που δέχθηκε τα αναφερόμενα σ΄ αυτήν.</p>
   <p>Την απόφαση αυτή προσέβαλαν ενώπιον του Δικαστηρίου τούτου οι πρώτη και δεύτερη εκ των εναγομένων και ήδη καθ΄ ων η κλήση-εκκαλούσες&nbsp; με την από &nbsp;24.1.2019 (ΓΑΚ/ΕΑΚ ……../2019) έφεσή τους, της οποίας δικάσιμος ορίστηκε (ΓΑΚ/ΕΑΚ Εφετείου Πειραιώς ……../2019) αρχικά η 21<sup>η</sup>.11.2019 και, μετά από αναβολή, &nbsp;η 2<sup>α</sup>.4.2020, οπότε, λόγω της επιβολής του μέτρου της προσωρινής αναστολής της λειτουργίας των δικαστηρίων λόγω&nbsp; της πανδημίας του covid-19, δεν έλαβε χώρα η συζήτηση αυτής.</p>
   <p>Με την, κατατεθείσα ενώπιον του παρόντος Δικαστηρίου, από 21.5.2020 (ΓΑΚ/ΕΑΚ&nbsp; …………/2020) κλήση&nbsp; των καλουσών-εφεσιβλήτων, η προκειμένη υπόθεση επανεισήχθη προς εκδίκαση ενώπιον αυτού στη δικάσιμο της 9<sup>ης</sup>.7.2020 και μετά από αναβολή στη δικάσιμο της 18<sup>ης</sup>.2.2021, οπότε η συζήτησή της ματαιώθηκε κατά τη διάρκεια της επιβολής του μέτρου της προσωρινής αναστολής της λειτουργίας των Δικαστηρίων λόγω της πανδημίας κορωναϊού Covid-19 (από 11-2-2021 έως 22-3-2021). Σύμφωνα με τις διατάξεις του άρθρου 21 του ν. 4786/2021 (ΦΕΚ Α΄ 43/23-3-2021) περί αυτεπαγγέλτου ορισμού δικασίμου προς συζήτηση αυτών των υποθέσεων, τις διατάξεις των άρθρων 1, 2 και 3 του Κανονισμού Εσωτερικής&nbsp; Υπηρεσίας του Εφετείου Πειραιώς και την υπ΄αριθμ. 94/2021 Πράξη&nbsp; της ορισθείσας από την Πρόεδρο του Τριμελούς Συμβουλίου Διεύθυνσης του Εφετείου Πειραιώς Δικαστή, Ισιδώρας Πόγκα, Προέδρου Εφετών, η προκειμένη υπόθεση επανεισάγεται προς συζήτηση ενώπιον του Δικαστηρίου τούτου στη δικάσιμο που αναφέρεται στην αρχή της παρούσας απόφασης.</p>
   <p>Η υπόθεση εκφωνήθηκε με τη σειρά της από το οικείο πινάκιο και συζητήθηκε.</p>
   <p>Η πληρεξούσια δικηγόρος των καλουσών-εφεσιβλητων, αφού έλαβε το λόγο από την Πρόεδρο, αναφέρθηκε στις έγγραφες προτάσεις που κατέθεσε.</p>
   <p style="text-align: center"><strong>ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center"><strong>ΚΑΙ ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <p>Η κρινόμενη έφεση με γενικό αριθμό κατάθεσης στη γραμματεία του Εφετείου Πειραιώς&nbsp; …/2019&nbsp; και ειδικό&nbsp; αριθμό κατάθεσης στην αυτή γραμματεία&nbsp; …./2019 είχε&nbsp; προσδιοριστεί&nbsp; να εκδικαστεί&nbsp; στις&nbsp; 21-11-2019 κατά την οποία η συζήτηση αυτής αναβλήθηκε για την 2-4-2020&nbsp; οπότε και ματαιώθηκε&nbsp; λόγω του μέτρου της αναστολής λειτουργίας των δικαστηρίων στα πλαίσια προστασίας από τον covid-19. Στη συνέχεια με την με&nbsp; γενικό αριθμό κατάθεσης στη γραμματεία του Εφετείου Πειραιώς&nbsp; …/2020&nbsp;&nbsp; και ειδικό&nbsp; αριθμό κατάθεσης στην αυτή γραμματεία&nbsp; …./2020 κλήση των εφεσιβλήτων&nbsp; η οποία στην έκθεση κατάθεσης φέρει τον τίτλο «κλήση μετά από ματαίωση» ορίστηκε δικάσιμος για την συζήτηση της εφέσεως αυτής η 9-7-2020 κατά την οποία η συζήτηση αναβλήθηκε για την 18-2-2021 οπότε η συζήτηση ματαιώθηκε και πάλι λόγω του μέτρου της αναστολής λειτουργίας των δικαστηρίων κατα το χρονικό διάστημα από 11-2-2021 μέχρι 22-3-2021&nbsp; στα πλαίσια προστασίας από τον covid-19.</p>
   <p>Ακολούθως, με την υπ΄αριθμόν 94/2021 πράξη του Προέδρου Εφετών Πειραιώς&nbsp; που εκδόθηκε βάσει των διατάξεων του άρθρου 21 του ν 4786/2021 ορίστηκε δικάσιμος η αναφερόμενη στην αρχή της παρούσας&nbsp; για την εκδίκαση ορισμένων&nbsp; υποθέσεων των οποίων η συζήτηση είχε ματαιωθεί&nbsp; λόγω της επιβολής του μέτρου της αναστολής λειτουργίας των Δικαστηρίων για το ανωτέρω χρονικό διάστημα. Μεταξύ των υποθέσεων αυτών&nbsp; περιλαμβάνεται και&nbsp; έφεση με γενικό αριθμό κατάθεσης …/2020 και ειδικό αριθμό κατάθεσης …/2020 δίχως να εξειδικεύεται ότι οι αριθμοί αυτοί αναφέρονται στην κλήση μετά από ματαίωση με την οποία είχε προσδιοριστεί η εκδίκαση της υπόθεσης για την δικάσιμο της 9-7-2020&nbsp; και δίχως να αναφέρεται ούτε ο&nbsp; αρχικός γενικός αριθμός κατάθεσης της έφεσης&nbsp; (../2019)&nbsp; ούτε&nbsp; ο αρχικός ειδικός αριθμός κατάθεσης της έφεσης (…./2019). Πρέπει δε, να σημειωθεί ότι δεν απαιτείται επίδοση της ανωτέρω πράξεως στους διαδίκους καθόσον η εγγραφή της υπόθεσης στο οικείο πινάκιο, το οποίο μπορεί να τηρείται και ηλεκτρονικά, ισχύει ως κλήτευση όλων των διαδίκων σύμφωνα με την ανωτέρω διάταξη (άρθρο 21 του ν 4786/2021).Συνεπεία των ελλείψεων αυτών δεν&nbsp; καθίσταται σαφές ότι με την ανωτέρω πράξη του Προέδρου Εφετών επαναφέρεται προς εκδίκαση η έφεση με αρχικό γενικό αριθμό κατάθεσης …/2019 και ειδικό&nbsp; αριθμό κατάθεσης …/2019 αφού ο γενικός αριθμός καταθ…./2020 και ο αρχικός ειδικός αριθμός καταθ. …/2020 προσδιορίζουν την κλήση των εφεσιβλήτων περί ορισμού δικασίμου στην οποία &nbsp;δεν είχε ενσωματωθεί ούτε προσαρτηθεί η&nbsp; κρινόμενη έφεση και η οποία κλήση&nbsp; επιπροσθέτως, φέρει τον τίτλο «ΚΛΗΣΗ ΜΕΤΑ ΑΠΟ ΜΑΤΑΙΩΣΗ», ενώ η υπόθεση που επαναφέρεται προς συζήτηση για την αναφερόμενη στην αρχή της παρούσας δικάσιμο φέρει τον τίτλο «έφεση με ΓΑΚ …/2019 και ΕΑΚ …./2019». Κατόπιν αυτών,&nbsp; πρέπει να κηρυχθεί απαράδεκτη η συζήτηση της έφεσης λόγω μη κλήτευσης των εκκαλουσών οι οποίες δεν παραστάθηκαν κατά την συζήτηση της υπόθεσης.</p>
   <p>ΓΙΑ ΤΟΥΣ ΛΟΓΟΥΣ ΑΥΤΟΥΣ</p>
   <p>ΚΗΡΥΣΣΕΙ απαράδεκτη τη συζήτηση της υπόθεσης</p>
   <p>Κρίθηκε, αποφασίσθηκε και δημοσιεύθηκε στον Πειραιά σε έκτακτη, δημόσια στο ακροατήριό του συνεδρίαση,&nbsp; στις <strong>10 Φεβρουαρίου 2022</strong>, χωρίς την παρουσία των διαδίκων και &nbsp;της πληρεξούσιας δικηγόρου των καλουσών-εφεσιβλητων.</p>
   <p><strong>Η &nbsp;&nbsp;&nbsp;ΔΙΚΑΣΤΗΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </strong><strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</strong><strong>&nbsp;&nbsp;Η ΓΡΑΜΜΑΤΕΑΣ</strong></p>
  </div><!-- .entry-content -->
 </article>
</div></div></div></body></html>