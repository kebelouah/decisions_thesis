<html><body><h1>Αριθμός Απόφασης 742/2018</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=658<br/><div class="content"><div class="content-inner">
 <article id="post-658" class="entry entry-single post-658 post type-post status-publish format-standard hentry category-20 category-18">
  <h1 class="entry-title entry--item h2">Αριθμός Απόφασης 742/2018</h1>
  <div class="entry-content entry--item">
   <div class="printomatic pom-small-black " id="id9255" data-print_target="article"></div>
   <p style="text-align: center;"><strong>Αριθμός &nbsp;&nbsp;&nbsp;742/2018</strong></p>
   <p style="text-align: center;"><strong>ΤΟ ΕΦΕΤΕΙΟ ΠΕΙΡΑΙΩΣ</strong></p>
   <p style="text-align: center;"><strong>ΝΑΥΤΙΚΟ ΤΜΗΜΑ</strong></p>
   <p>Αποτελούμενο από τους Δικαστές Δήμητρα Τσουτσάνη, Πρόεδρο Εφετών, …….., Εφέτη και Μαρία Παπαδογρηγοράκου, Εφέτη-Εισηγήτρια και από τη Γραμματέα Κ. Δ..</p>
   <p style="text-align: center;"><strong>ΑΦΟΥ ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center;"><strong>ΚΑΙ ΣΚΕΦΤΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <p>Από το συνδυασμό των διατάξεων των άρθρων 524 § 3 ότι στην κατ’ έφεση δίκη, όταν η συζήτηση επισπεύδεται από τον εκκαλούντα και αυτός ερημοδικεί ή και όταν η συζήτηση επισπεύδεται από τον εφεσίβλητο και δεν παρίσταται ο εκκαλών (δηλαδή δε λάβει μέρος κανονικά στη συζήτηση), η έφεση απορρίπτεται χωρίς ουσιαστική εξέταση. Η απόρριψη της εφέσεως λόγω της ερημοδικίας του εκκαλούντος γίνεται κατ’ ουσίαν και όχι κατά τύπους. Διότι, μολονότι στην πραγματικότητα οι λόγοι της εφέσεως δεν εξετάζονται ως προς το παραδεκτό και τη βασιμότητά τους, θεωρείται – κατά πλάσμα του νόμου – ότι είναι αβάσιμοι και για την αιτία αυτή πάντοτε απορριπτέοι, αφού δεν δίδεται στο δικαστήριο η δυνατότητα εκδόσεως αντίθετης αποφάσεως περί παραδοχής της (βλ. Σαμουήλ, Η έφεση, 1993, αρ. 1050, σ. 316, Κ. Κεραμέα, Αστ.Δικον.Δ, 1986, σελ. 253, ΑΠ 16/1990 Δ/νη 31,804, ΑΠ 1303/1996 Δ/νη 38, 1785, ΑΠ 507/1998 Δ/νη 39,1582, ΑΠ 1016/2000, Δ/νη 42, 417, ΕφΘεσ 2455/1994 Αρμ 49.1046, ΕφΑΘ 5185/1998 Δ/νη 39,1673).</p>
   <p>Στην προκειμένη περίπτωση από το πρακτικό δημόσιας συνεδρίασης του Δικαστηρίου κατά τη δικάσιμο που αναγράφεται στην αρχή της παρούσας προκύπτει ότι η εκκαλούσα ανώνυμη εταιρία με την επωνυμία «……….» που εδρεύει στη …… δεν εκπροσωπήθηκε δια του νομίμου εκπροσώπου της με διορισμό πληρεξούσιου δικηγόρου κατά την εκφώνηση της υπόθεσης στη σειρά της εκ του οικείου πινακίου στη δικάσιμο που αναγράφεται στην αρχή της &nbsp;&nbsp;παρούσας, και επομένως δεν πήρε μέρος στη συζήτηση. Όπως δε προκύπτει από το δικόγραφο της κρινόμενης εφέσεως αυτή στρέφεται κατά της με αριθμό 4623/2017 οριστικής απόφασης του Πολυμελούς Πρωτοδικείου Πειραιώς η οποία δίκασε την με αριθμό ……… αγωγή της ενάγουσας ήδη εκκαλούσας, κατά την τακτική διαδικασία με τη δικονομική παρουσία των διαδίκων μερών και απέρριψε την αγωγή ως ουσιαστικά αβάσιμη. Η κρινόμενη έφεση αυτή κατατέθηκε στη γραμματεία του πρωτοβάθμιου Δικαστηρίου στις 17.7.2018 από τον οριζόμενο ως αντίκλητο στο δικόγραφο αυτής δικηγόρο (άρθρο 143 παρ. 1 του ΚΠολΔ), ο οποίος μάλιστα προσδιόρισε και τη συζήτηση του ενδίκου μέσου για τη δικάσιμο που αναγράφεται στην αρχή της παρούσας. Επομένως η συζήτηση της κρινόμενης εφέσεως που έχει κατατεθεί πριν την πάροδο διετίας από την έκδοση της εκκαλουμένης απόφασης (άρθρο 518 παρ 2 του ΚΠολΔ, όπως ισχύει κατά το χρόνο κατάθεσης του ενδίκου μέσου, δηλαδή μετά το ν. 4335/2015) επισπεύδεται από την εκκαλούσα. Ακολούθως και με δεδομένο ότι η εφεσίβλητη δεν επικαλείται επίδοση της εκκαλουμένης ώστε να προκύπτει θέμα εκπροθέσμου, πρέπει η κρινόμενη έφεση να απορριφθεί, σύμφωνα με τα όσα αναπτύχθηκαν στην αρχή της παρούσας. Πρέπει, επίσης, να ορισθεί το νόμιμο παράβολο για την περίπτωση που η εκκαλούσα ασκήσει ανακοπή ερημοδικίας (άρθρα 501, 502 § 1, 505 § 2 ΚΠολΔ), και επιπλέον πρέπει, να καταδικαστεί η εκκαλούσα, ως ηττηθείσα, στη δικαστική δαπάνη της εφεσίβλητης για τον παρόντα βαθμό δικαιοδοσίας (άρθρα 176 και 183 ΚΠολΔ). Τέλος, εφόσον η έφεση απορρίπτεται, πρέπει, κατ’ άρθρο 495 παρ. 4 εδ.δ’ του ΚΠολΔ, που προστέθηκε με το άρθρο 12 παρ.2 του ν. 4055/2012, να διαταχθεί η εισαγωγή στο Δημόσιο Ταμείο του ηλεκτρονικού παράβολου με αριθμό ……. ποσού 150 ευρώ, το οποίο καταβλήθηκε από την εκκαλούσα κατά την άσκηση της&nbsp; εφέσεώς της, σύμφωνα με το άρθρο 495 παρ 3 του ΚΠολΔ, όπως ισχύει μετά το ν. 4446/2016.</p>
   <p>ΓΙΑ ΤΟΥΣ ΛΟΓΟΥΣ ΑΥΤΟΥΣ</p>
   <p>Δικάζει με τη δικονομική απουσία της εκκαλούσας.</p>
   <p>Ορίζει το παράβολο ανακοπής ερημοδικίας, στο ποσό των διακοσίων ενενήντα (290) ευρώ.</p>
   <p>Απορρίπτει την έφεση.</p>
   <p>Διατάσσει την εισαγωγή στο Δημόσιο Ταμείο του ηλεκτρονικού παραβόλου με αριθμό ………. ποσού 150 ευρώ, το οποίο καταβλήθηκε από την&nbsp; εκκαλούσα κατά την άσκηση της εφέσεώς της.</p>
   <p>Επιβάλλει σε βάρος της εκκαλούσας τη δικαστική δαπάνη της εφεσίβλητης για τον παρόντα βαθμό δικαιοδοσίας, την οποία ορίζει στο ποσό των εξακοσίων πενήντα (650) ευρώ.</p>
   <p>Κρίθηκε, αποφασίσθηκε στον Πειραιά την <strong>3<sup>η</sup></strong> <strong>Δεκεμβρίου 2018</strong> <strong>&nbsp;</strong>&nbsp;και δημοσιεύθηκε στις <strong>11 Δεκεμβρίου 2018</strong> σε έκτακτη και δημόσια συνεδρίαση στο ακροατήριο του Δικαστηρίου αυτού με απόντες τους διαδίκους και &nbsp;τον πληρεξούσιο δικηγόρο της εφεσίβλητης.</p>
   <p><strong>&nbsp;&nbsp;&nbsp; Η &nbsp;ΠΡΟΕΔΡΟΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Η ΓΡΑΜΜΑΤΕΑΣ </strong></p>
  </div><!-- .entry-content -->
 </article>
</div></div></div></body></html>