<html><body><h1>Αριθμός απόφασης 322/2021</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=7518<br/><div class="content"><div class="content-inner">
 <article id="post-7518" class="entry entry-single post-7518 post type-post status-publish format-standard hentry category-24 category-18">
  <h1 class="entry-title entry--item h2">Αριθμός απόφασης 322/2021</h1>
  <div class="entry-content entry--item">
   <div class="printomatic pom-small-black " id="id9176" data-print_target="article"></div>
   <p style="text-align: center"><strong>Αριθμός&nbsp;&nbsp;&nbsp; &nbsp;322/2021</strong></p>
   <p style="text-align: center"><strong>ΤΟ ΜΟΝΟΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p style="text-align: center"><strong>(Τμήμα 2<sup>ο</sup> )</strong></p>
   <p>Αποτελούμενο από τη Δικαστή Σοφία Καλούδη, Εφέτη, η οποία ορίσθηκε από την Πρόεδρο του Τριμελούς Συμβουλίου Διευθύνσεως του Εφετείου Πειραιώς, και από τη Γραμματέα&nbsp; Ε.Τ.</p>
   <p>Συνεδρίασε δημόσια στο ακροατήριό του στις <strong>&nbsp;………</strong>, για να δικάσει την υπόθεση μεταξύ των :</p>
   <p><strong>ΚΑΛΟΥΣΑΣ-ΕΚΚΑΛΟΥΣΑΣ : </strong>&nbsp;………., η οποία εκπροσωπήθηκε από την πληρεξούσιά της δικηγόρο Δήμητρα Ζώτου.</p>
   <p><strong>ΚΑΘ΄ΟΥ Η ΚΛΗΣΗ-ΕΦΕΣΙΒΛΗΤΟΥ: </strong>&nbsp;&nbsp;………., ο οποίος δεν εκπροσωπήθηκε από πληρεξούσιο δικηγόρο.</p>
   <p>Η καλούσα-εκκαλούσα άσκησε ενώπιον του Μονομελούς Πρωτοδικείου Πειραιώς την από 26.7.2016 (ΓΑΚ/ΕΑΚ ………/2016) αγωγή, επί της οποίας εκδόθηκε η υπ΄ αριθμ. <strong>3123/2017</strong> απόφαση του ως άνω Δικαστηρίου, που απέρριψε την αγωγή.</p>
   <p>Την απόφαση αυτή προσέβαλε ενώπιον του Δικαστηρίου τούτου η ενάγουσα και ήδη καλούσα-εκκαλούσα με την από &nbsp;1.9.2017 (ΓΑΚ/ΕΑΚ&nbsp; ………../2017) έφεση, της οποίας δικάσιμος ορίστηκε (ΓΑΚ/ΕΑΚ Εφετείου Πειραιώς ………./2017) αρχικά 15<sup>η</sup>.3.2018, μετά δε από αναβολή η 23<sup>η</sup>.5.2019, οπότε ματαιώθηκε η συζήτηση αυτής.</p>
   <p>Με την, κατατεθείσα ενώπιον του παρόντος Δικαστηρίου, από&nbsp; 20.7.2019 (ΓΑΚ/ΕΑΚ. …../2019) κλήση της καλούσας-εκκαλούσας, η προκειμένη υπόθεση επανεισήχθη προς εκδίκαση ενώπιόν του στη δικάσιμο της 21<sup>ης</sup>.5.2020, οπότε η συζήτησή της ματαιώθηκε κατά τη διάρκεια της επιβολής του μέτρου της προσωρινής αναστολής της λειτουργίας των Δικαστηρίων λόγω της πανδημίας κορωναϊού Covid-19 (από 13.3.2020 έως 31.5.2020). Σύμφωνα με τις διατάξεις του άρθρου 74 παρ 2 του ν. 4690/2020 (ΦΕΚ Α 104/30-5-2020) περί αυτεπαγγέλτου&nbsp; ορισμού δικασίμου προς συζήτηση αυτών των υποθέσεων, τις διατάξεις των άρθρων 1, 2 και 3 του Κανονισμού Εσωτερικής&nbsp; Υπηρεσίας του Εφετείου Πειραιώς και τις υπ΄ αριθμ. 37/2020 και 79/2020 Πράξεις του Τριμελούς Συμβουλίου Διεύθυνσης του Εφετείου Πειραιώς, η προκειμένη υπόθεση επανεισάγεται προς συζήτηση ενώπιον του Δικαστηρίου τούτου στη δικάσιμο που αναφέρεται στην αρχή της παρούσας απόφασης.</p>
   <p>Η υπόθεση εκφωνήθηκε με τη σειρά της από το οικείο πινάκιο και συζητήθηκε.</p>
   <p>Η πληρεξούσια δικηγόρος της καλούσας-εκκαλούσας, αφού έλαβε το λόγο από την Πρόεδρο, αναφέρθηκε&nbsp; στις έγγραφες προτάσεις που κατέθεσε.</p>
   <p style="text-align: center"><strong>ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center"><strong>ΚΑΙ ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <p>Ι. Η υπό κρίση έφεση με αριθμό έκθεσης κατάθεσης …………/2017 ορίστηκε αρχικά να συζητηθεί κατά τη δικάσιμο στις 15-3-2018, οπότε και αναβλήθηκε για τη δικάσιμο στις 23-5-2019. Κατά τη νέα αυτή δικάσιμο η συζήτησή της ματαιώθηκε λόγω της αναστολής της λειτουργίας των Δικαστηρίων ενόψει των ευρωεκλογών και δημοτικών και περιφερειακών εκλογών της 26<sup>ης</sup>&nbsp; Μαΐου 2019. Στη συνέχεια, με την από 20-7-2019&nbsp; και αριθμό έκθεσης κατάθεσης ………./ 2019&nbsp; κλήση της εκκαλούσας, η υπόθεση εισήχθη ενώπιον του Δικαστηρίου τούτου προς συζήτηση για την ορισθείσα&nbsp; δικάσιμο στις 21-5-2020, οπότε, όμως, αυτή ματαιώθηκε και πάλι, αυτή τη φορά λόγω της προσωρινής αναστολής της λειτουργίας των Δικαστηρίων για υγειονομικούς λόγους (πανδημία covid 19). Ακολούθως, με τη με αριθμό 79/2020 πράξη του ορισθέντος από τον Πρόεδρο του Τριμελούς Συμβουλίου Διεύθυνσης του Εφετείου Πειραιώς Δικαστή, η κρινόμενη έφεση εισήχθη εκ νέου προς συζήτηση ενώπιον του Δικαστηρίου τούτου στη δικάσιμο που αναφέρεται στην αρχή της παρούσας. Ωστόσο, κατά&nbsp; την εκφώνηση της υπόθεσης από τη σειρά του οικείου πινακίου,&nbsp; ο εφεσίβλητος δεν εμφανίστηκε ούτε εκπροσωπήθηκε από πληρεξούσιο δικηγόρο, ουδόλως δε προέκυψε νόμιμη κλήτευση αυτού για την&nbsp; προηγούμενη δικάσιμο της 21<sup>ης</sup> Μαΐου 2020 (οπότε επήλθε και η&nbsp; ματαίωση της λόγω της πανδημίας covid κατά τα προαναφερόμενα), η οποία και ερευνάται εν προκειμένω, δεδομένου ότι η εγγραφή της υπόθεσης στο&nbsp; πινάκιο για τη&nbsp; νέα&nbsp; δικάσιμο (3.6.2021), που έγινε με πρωτοβουλία του γραμματέα,&nbsp; ισχύει ως κλήτευση όλων των διαδίκων (άρθρο 74 παρ.2 ν. 4690/2020),&nbsp; με την αυτονόητη προϋπόθεση,&nbsp; ότι αυτοί είχαν κλητευθεί νόμιμα κατά την προηγούμενη&nbsp; (ματαιωθείσα) δικάσιμο&nbsp; (βλ. και σχετική σημείωση του γραμματέα επί του φακέλου της δικογραφίας, όπου βεβαιώνεται ότι μετά από τηλεφωνική επικοινωνία με την πληρεξούσια δικηγόρο της εκκαλούσας, αυτή, με επιμέλεια της οποίας επισπεύστηκε η συζήτηση της ένδικης έφεσης,&nbsp; δήλωσε ότι δεν έχει κλητεύσει τον εφεσίβλητο στη συζήτηση της υπόθεσης) για τη δικάσιμο στις 21.5.2020.&nbsp; Κατά συνέπεια η συζήτηση της υπόθεσης πρέπει να κηρυχθεί απαράδεκτη .</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p>ΚΗΡΥΣΣΕΙ απαράδεκτη τη συζήτηση της έφεσης.</p>
   <p>Κρίθηκε, αποφασίσθηκε και δημοσιεύθηκε στον Πειραιά σε έκτακτη, δημόσια στο ακροατήριό του συνεδρίαση,&nbsp; στις <strong>&nbsp;16 Ιουνίου 2021</strong>, χωρίς την παρουσία των διαδίκων και της&nbsp; πληρεξουσίας δικηγόρου της καλούσας-εκκαλούσας.</p>
   <p><strong>Η &nbsp;&nbsp;&nbsp;ΔΙΚΑΣΤΗΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </strong><strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</strong><strong>&nbsp;&nbsp;Η ΓΡΑΜΜΑΤΕΑΣ</strong></p>
  </div><!-- .entry-content -->
 </article>
</div></div></div></body></html>