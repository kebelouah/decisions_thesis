<html><body><h1>Αριθμός Απόφασης 692/2019</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=4247<br/><div class="content"><div class="content-inner">
 <article id="post-4247" class="entry entry-single post-4247 post type-post status-publish format-standard hentry category-24 category-18">
  <h1 class="entry-title entry--item h2">Αριθμός Απόφασης 692/2019</h1>
  <div class="entry-content entry--item">
   <div class="printomatic pom-small-black " id="id4025" data-print_target="article"></div>
   <p style="text-align: center;"><strong>Αριθμός απόφασης:692/ 2019</strong></p>
   <p style="text-align: center;"><strong>ΤΟ ΜΟΝΟΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p>Συγκροτήθηκε από το Δικαστή Δημήτριο Καβαλλάρη, Εφέτη, που ορίστηκε από ορίσθηκε από τον Πρόεδρο του Τριμελούς Συμβουλίου Διευθύνσεως του Εφετείου Πειραιώς, και από τη Γραμματέα Ε.Τ..</p>
   <p style="text-align: center;"><strong>ΑΦΟΥ ΜΕΛΕΤΗΣΕ ΤΗ ΔΙΚΟΓΡΑΦΙΑ </strong></p>
   <p style="text-align: center;"><strong>ΣΚΕΦΤΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <p>Κατά το άρθρο 315 ΚΠολΔ, αν από παραδρομή κατά τη σύνταξη της απόφασης περιέχονται λάθη γραφικά ή λογιστικά ή το διατακτικό διατυπώθηκε κατά τρόπο ελλιπή ή ανακριβώς, το δικαστήριο που την έχει εκδώσει μπορεί, αν το ζητήσει κάποιος διάδικος ή και αυτεπαγγέλτως, να τη διορθώσει με νέα απόφασή του. Από τη διάταξη αυτή προκύπτει ότι αντικείμενο της διόρθωσης είναι οι παραδρομές ή σφάλματα του δικαστή, που μπορεί να εντοπίζονται στο προεισαγωγικό μέρος της απόφασης, στο αιτιολογικό (σκεπτικό) ή στο διατακτικό της, α οποία πρέπει να είναι πρόδηλα, δηλαδή να προκύπτουν από το σύνολο της απόφασης και από τα στοιχεία της δίκης με τα οποία ορίζεται το περιεχόμενο αυτής, δηλαδή τα πρακτικά, τις πρότάσεις και τα εν γένει δικόγραφα των διαδίκων, ώστε να αποκλείεται η διόρθωση βάσει νέων στοιχείων ή με την επανεκτίμηση των αποδείξεων (ΑΠ 1564/2012 δημ. στην ΤΝΠ ΝΟΜΟΣ, ΕφΑΘ 2894/2011 ΕλλΔνη 2011.1066 βλ. Μ. Μαργαρίτης, Ερμ. ΚΠολΔ, τόμ. A , άρθρο 315, αρ. 4, σελ. 579).</p>
   <p>Στην προκειμένη περίπτωση με την από την από 30-9-2019 και με αρ. καταθ. ……/2019 πράξη του Προϊστάμενου του Εφετείου Πειραιώς Προέδρου Εφετών, Αντωνίου Πλακίδα, ζητείται η αυτεπάγγελτη διόρθωση της με αρ. 487/2019 απόφασης του Εφετείου Πειραιώς ως προς’ μικρό όνομα του πληρεξουσίου της εκκαλούσας&nbsp; ………, από το εσφαλμένο «…..» στο ορθό «….» και το επώνυμο του νομίμου εκπροσώπου της εκκαλούσας …….. από το εσφαλμένο «…..», στο ορθό «…..». Η πράξη αυτή είναι νόμιμη, στηριζόμενη στην παρατεθείσα διάταξη και πρέπει να εξεταστεί περαιτέρω κατ’ ουσίαν, κατά την ειδική διαδικασία των περιουσιακών/εργατικών κατά την οποία δικάστηκε και η υπό διόρθωση απόφαση (άρθρο 318 § 1 εδ. α του ΚΠολΔ), καθώς επιδόθηκε νομότυπα και εμπρόθεσμα στους διαδίκους (βλ. τις από 2/10/2019 εκθέσεις επίδοσης του επιμελητή Δικαστηρίων Πειραιά ………….), οι οποίοι όμως δεν παρουσιάστηκαν κατά τη συζήτηση της προκείμενης υποθέσεως, χωρίς περαιτέρω η απουσία τους αυτή να επηρεάζει την έρευνα της νομικής και ουσιαστικής βασιμότητας της εν λόγω πράξης και η διαδικασία θα προχωρήσει σαν να ήταν παρόντες οι διάδικοι (άρθρο 318 § 2 του ΚΠολΔ).</p>
   <p>Από τα με αρ. 487/2019 πρακτικά της προς διόρθωση απόφασης και τις προτάσεις των διαδίκων, προέκυψε ότι την εκκαλούσα εκπροσώπησε στο ακροατήριο του παρόντος Δικαστηρίου ο πληρεξούσιος Δικηγόρος της ………., όσον αφορά δε την εφεσίβλητη Κοινοπραξία ………., παραστάθηκε αυτοπροσώπως στο ακροατήριο ο Πρόεδρος και νόμιμος εκπρόσωπός της ………, ο οποίος νομιμοποίησε τους πληρεξούσιους Δικηγόρους της. Όμως από προφανή παραδρομή στο προεισαγωγικό τμήμα της με αρ. 487/2019 απόφασης του παρόντος Δικαστηρίου, αναγράφηκαν εσφαλμένα το μικρό όνομα του πληρεξουσίου Δικηγόρου της εκκαλούσας ……….. ως «….» (….) αντί για το ορθό …. (….) και το επώνυμο του Προέδρου και νομίμου εκπροσώπου της εφεσίβλητης ως «…..», αντί για το ορθό «….». Επομένως πρέπει να διορθωθεί αυτεπαγγέλτως η με αρ. 487/2019 απόφαση του παρόντος Δικαστηρίου, και, περαιτέρω, πρέπει να διαταχθεί η σημείωση της παρούσας διορθωτικής απόφασης στο πρωτότυπο της απόφασης που διορθώνεται, σύμφωνα με τα οριζόμενα στο άρθρο 320 ΚΠολΔ, όπως ορίζεται στο διατακτικό.. Τέλος, παράβολο ερημοδικίας δεν θα ορισθεί, γιατί κατά της παρούσας απόφασης δεν συγχωρείται κατά νόμο (άρθρο 319 ΚΠολΔ) η άσκηση ανακοπής ερημοδικίας.</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p>ΔΙΚΑΖΕΙ με απόντες τους διαδίκους.</p>
   <p>ΔΙΟΡΘΩΝΕΙ το προεισαγωγικό μέρος της υπ’ αριθ. 487/2019 απόφασης του παρόντος Δικαστηρίου, στο τρίτο στίχο της τρίτης παραγράφου, ως προς το μικρό όνομα του πληρεξουσίου Δικηγόρου της εκκαλούσας από το εσφαλμένο «……….» στο ορθό «……….» και στο πέμπτο στίχο της τέταρτης παραγράφου, ως προς το επίθετο του νομίμου εκπροσώπου της εφεσίβλητης, από το εσφαλμένο «………..», στο ορθό «…………»</p>
   <p>ΔΙΑΤΑΣΣΕΙ την σημείωση της παρούσας διορθωτικής απόφασης από την Γραμματέα του παρόντος Δικαστηρίου στο πρωτότυπο της απόφασης που διορθώνεται.</p>
   <p>ΚΡΙΘΗΚΕ, αποφασίστηκε και δημοσιεύτηκε σε έκτακτη δημόσια συνεδρίαση στο ακροατήριό του στον Πειραιά χωρίς την παρουσία των διαδίκων και των πληρεξούσιων δικηγόρων τους, την 21-11- 2019.</p>
   <p><strong>Ο ΔΙΚΑΣΤΗΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Η ΓΡΑΜΜΑΤΕΑΣ</strong></p>
  </div><!-- .entry-content -->
 </article>
</div></div></div></body></html>