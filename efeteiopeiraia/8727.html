<html><body><h1>Αριθμός απόφασης 114/2022</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=8727<br/><div class="content"><div class="content-inner">
 <article id="post-8727" class="entry entry-single post-8727 post type-post status-publish format-standard hentry category-18 category-25">
  <h1 class="entry-title entry--item h2">Αριθμός απόφασης 114/2022</h1>
  <div class="entry-content entry--item">
   <div class="printomatic pom-small-black " id="id2399" data-print_target="article"></div>
   <p style="text-align: center"><strong>Αριθμός&nbsp; 114/2022</strong></p>
   <p style="text-align: center"><strong>ΤΟ ΤΡΙΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p style="text-align: center"><strong>Τμήμα 4<sup>ο</sup> </strong></p>
   <p>Αποτελούμενο από τους Δικαστές Αικατερίνη Νομικού, Πρόεδρο Εφετών, Παρασκευή Μπερσή, Εφέτη και Σοφία Καλούδη, Εφέτη-Εισηγήτρια και από τη Γραμματέα Τ.Λ..</p>
   <p>Συνεδρίασε δημόσια στο ακροατήριο του την <strong>&nbsp;…………., </strong>&nbsp;για να δικάσει την υπόθεση μεταξύ των:</p>
   <p><strong>Α. ΑΙΤΟΥΣΑΣ:</strong> Ανώνυμης εταιρείας …………, εκπροσωπήθηκε δε από τον πληρεξούσιό της δικηγόρο Ιωάννη Θεοδωρόπουλο.</p>
   <p><strong>ΚΑΘ΄ ΟΥ Η ΑΙΤΗΣΗ</strong>:&nbsp; Ο.Τ.Α. με την επωνυμία «ΔΗΜΟΣ ΝΙΚΑΙΑΣ-ΑΓΙΟΥ ΙΩΑΝΝΗ ΡΕΝΤΗ»,&nbsp; που εδρεύει στη Νίκαια Αττικής, καθολικού εκ του Νόμου διαδόχου του Ο.Τ.Α. με την επωνυμία «ΔΗΜΟΣ ΑΓΙΟΥ ΙΩΑΝΝΗ ΡΕΝΤΗ», νομίμως εκπροσωπούμενου, ο οποίος εκπροσωπήθηκε από τον πληρεξούσιό του δικηγόρο Γεώργιο Γιαννακάκο-Ραζέλο.</p>
   <p><strong>Β. ΑΙΤΟΥΝΤΟΣ:</strong> …………. ο οποίος εκπροσωπήθηκε από την πληρεξούσιά του δικηγόρο Μαρία Μοσχόβου.</p>
   <p><strong>ΚΑΘ΄ ΟΥ Η ΑΙΤΗΣΗ</strong>:&nbsp; Ο.Τ.Α. με την επωνυμία «ΔΗΜΟΣ ΝΙΚΑΙΑΣ-ΑΓΙΟΥ ΙΩΑΝΝΗ ΡΕΝΤΗ»,&nbsp; που εδρεύει στη Νίκαια Αττικής, καθολικού εκ του Νόμου διαδόχου του Ο.Τ.Α. με την επωνυμία «ΔΗΜΟΣ ΑΓΙΟΥ ΙΩΑΝΝΗ ΡΕΝΤΗ», νομίμως εκπροσωπούμενου, ο οποίος εκπροσωπήθηκε από τον πληρεξούσιό του δικηγόρο Γεώργιο Γιαννακάκο-Ραζέλο.</p>
   <p>Η υπό στοιχ Α ως άνω αιτούσα κατέθεσε ενώπιον του παρόντος Δικαστηρίου την από&nbsp; 13.6.2019 (ΓΑΚ/ΕΑΚ ………/2019) αίτησή της περί προσδιορισμού οριστικής μονάδος-οριστικού προσδιορισμού αποζημίωσης&nbsp; κατ΄ άρθρο 20 του Ν. 2882/2001, για το σε αυτήν αναφερόμενο ακίνητο.</p>
   <p>Ο υπό στοιχ Β&nbsp; ως άνω ήδη αιτών, κατέθεσε ενώπιον του παρόντος Δικαστηρίου την από&nbsp; 13.6.2019 (ΓΑΚ/ΕΑΚ ……../2019) αίτησή του περί προσδιορισμού οριστικής μονάδος-οριστικού προσδιορισμού αποζημίωσης&nbsp; κατ΄ άρθρο 20 του Ν. 2882/2001, για το σε αυτήν αναφερόμενο ακίνητο.</p>
   <p>Δικάσιμος των ως άνω αιτήσεων ορίσθηκε αρχικά η&nbsp; 5<sup>η</sup>.3.2020, μετά δε από διαδοχικές αναβολές, η δικάσιμος της 10<sup>ης</sup>.12.2020 και αυτή που αναφέρεται στην αρχή της παρούσας απόφασης.</p>
   <p>Η υπόθεση εκφωνήθηκε με τη σειρά της από το οικείο πινάκιο και συζητήθηκε.</p>
   <p>Οι πληρεξούσιοι δικηγόροι των διαδίκων, αφού έλαβαν διαδοχικά τον λόγο από την Πρόεδρο, αναφέρθηκαν στις έγγραφες προτάσεις που κατέθεσαν.</p>
   <p style="text-align: center"><strong>ΑΦΟΥ ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center"><strong>ΚΑΙ ΣΚΕΦΤΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <p>Ι. Από τα άρθρα 8 και 12 του Ν. 1337/1983 «Περί επέκτασης των Πολεοδομικών σχεδίων κλπ», που ακολούθησε το Ν. 947/1979 και εκδόθηκε σε εκτέλεση και εφαρμογή της συνταγματικής διάταξης του άρθρου 24 παρ. 2-5 για τη χωροταξική αναδιάρθρωση της χώρας, προκύπτει ότι θεσμοθετήθηκε νέα διαδικασία για τις πολεοδομικές απαλλοτριώσεις (διαφέρουσα από τη ρυμοτομία των ν.δ. 17.7.1923 και 797/1971) συνολικής διαχείρισης των ακινήτων της οικιστικής περιοχής, με την υποχρέωση των ιδιοκτητών να διαθέσουν χωρίς αποζημίωση μέρος του ακινήτου τους ή με υποχρεωτική συμμετοχή αυτών με ολόκληρο το ακίνητό τους έναντι αντιπαροχής άλλου ακινήτου (ή διαιρεμένης ιδιοκτησίας) ίσης αξίας και εισάγεται νέα διαδικασία απόκτησης κοινόχρηστων και κοινωφελών χώρων, η οποία εφαρμόζεται στις περιοχές ένταξης ή επέκτασης του σχεδίου και προβλέπεται ο τρόπος υλοποίησης της διαχείρισης με την έκδοση της Πράξης Εφαρμογής, με την οποία καθορίζονται τα τμήματα των ακινήτων, που αφαιρούνται χωρίς αποζημίωση για εισφορές σε γη (με ποσοστό ανάλογο με την εδαφική έκταση της ιδιοκτησίας) για τη δημιουργία κοινόχρηστων και κοινωφελών χώρων (ΟλΑΠ 19/2002, ΑΠ 563/2006). Ειδικότερα, σύμφωνα με τις διατάξεις του άρθρου 8 §§ 1, 6 και 7 του ως άνω&nbsp; Ν. 1337/1983, «<em>1. Οι ιδιοκτησίες α) που εντάσσονται στο πολεοδομικό σχέδιο για πρώτη φορά ή β) στις οποίες επεκτείνεται το πολεοδομικό&nbsp; σχέδιο ή… υποχρεούνται να συμμετάσχουν με εισφορά γης στη δημιουργία των&nbsp; απαραίτητων κοινόχρηστων χώρων και γενικά στην ικανοποίηση κοινωφελών χρήσεων και σκοπών κατά τις επόμενες διατάξεις… 6. Η εισφορά γης πραγματοποιείται με την πράξη εφαρμογής του άρθρου 12 του νόμου αυτού… 7. Σε περίπτωση που η συμμετοχή σε γη πρέπει να ληφθεί από μη ρυμοτομούμενο τμήμα ιδιοκτησίας, πλην όμως κατά την κρίση της αρχής το τμήμα γης που πρόκειται να αποτελέσει αντικείμενο εισφοράς δεν είναι αξιοποιήσιμο πολεοδομικά ή η αφαίρεσή του είναι φανερά επιζήμια για την ιδιοκτησία, μπορεί να μετατρέπεται σε ισάξια χρηματική συμμετοχή που διατίθεται αποκλειστικά για τη δημιουργία κοινόχρηστων και κοινωφελών χρήσεων και σκοπών. Για την πραγματοποίηση της μετατροπής εφαρμόζονται ανάλογα οι διατάξεις του άρθρου 9 για την εισφορά σε χρήμα….</em>». Επίσης, κατά το άρθρο 9 παρ. 3 του ιδίου νόμου (όπως τροποποιήθηκε με το άρθρο 11 παρ. 2 Ν. 3212/2003), στην περίπτωση πράξης εφαρμογής πολεοδομικού σχεδίου, η εισφορά σε χρήμα, την οποία πρέπει να συνεισφέρει ο ιδιοκτήτης ακινήτου, που εντάσσεται στο σχέδιο, «<em>υπολογίζεται με βάση το εμβαδόν της ιδιοκτησίας, όπως αυτή διαμορφώνεται με την πράξη εφαρμογής, και την τιμή ζώνης του οικοπέδου κατά το χρόνο κύρωσης της πράξης εφαρμογής</em>». Τέλος, κατά το άρθρο 12 παρ. 13 του Ν. 1337/1983 (που προστέθηκε με την παρ. 3 του άρθρου 11 του Ν. 3212/2003 και αντικαταστάθηκε με την παρ. 5 του άρθρου 42 του Ν. 4030/2011), «<em>ο προσδιορισμός της αξίας των τμημάτων που μετατρέπονται σε χρηματική εισφορά, σύμφωνα με τις διατάξεις της παραγράφου 7 του άρθρου 8, γίνεται με ανάλογη εφαρμογή των διατάξεων του κεφαλαίου Δ΄ (περί διαδικασίας προσδιορισμού αποζημίωσης) του Ν. 2882/2001</em>» (ενώ&nbsp; στην ίδια διάταξη , πριν τη τελευταία ως άνω τροποποίηση της οριζόταν ότι «ο προσδιορισμός της αξίας των τμημάτων που μετατρέπονται σε χρηματική εισφορά σύμφωνα με τις διατάξεις της παραγράφου 7 του άρθρου 8 γίνεται από το αρμόδιο δικαστήριο σύμφωνα με τις διατάξεις του Ν. 2882/2001»), μεταξύ των οποίων είναι και εκείνη του άρθρου 13 παρ. 1, που ορίζει και τον χρόνο προσδιορισμού της αξίας του απαλλοτριωμένου ακινήτου, κατά τη ρύθμιση που εισάγεται με τις διατάξεις του άρθρου 17 παρ. 1 και 2 του ισχύοντος Συντάγματος, που είναι ο χρόνος της συζήτησης ενώπιον του δικαστηρίου που γίνεται η δίκη, για τον προσωρινό προσδιορισμό, ενώ στην περίπτωση, που η συζήτηση για τον οριστικό προσδιορισμό της αποζημίωσης διεξαχθεί μετά την παρέλευση έτους από τη συζήτηση για τον προσωρινό προσδιορισμό, τότε, για τον προσδιορισμό της αποζημίωσης, λαμβάνεται υπόψη η αξία κατά το χρόνο συζήτησης για τον οριστικό προσδιορισμό. Εξάλλου, κατά τη διάταξη της παρ. 2 του άρθρου 29 του Ν. 2882/2001 «<em>Απαλλοτριώσεις που κηρύχθηκαν από 1ης Φεβρουαρίου 1971 και εφεξής διέπονται από τις διατάξεις του παρόντος από το σημείο στο οποίο βρίσκονται κατά την έναρξη της ισχύος αυτού…</em>», ενώ κατά την παρ. 5 του ιδίου άρθρου «<em>Απαλλοτριώσεις προς εφαρμογή σχεδίων πόλεων και ανάπτυξη οικιστικών περιοχών που κηρύχθηκαν οποτεδήποτε μέχρι την έναρξη ισχύος του παρόντος Κώδικα διέπονται, κατά την έκταση που ορίζεται από την παράγραφο 2, από τις διατάξεις του Κώδικα τούτου…</em>». Από τις ανωτέρω διατάξεις συνάγεται ότι η εισφορά σε χρήμα, που συνεισφέρει ο ιδιοκτήτης ακινήτου εντασσόμενου στο σχέδιο πόλεως σε εκτέλεση πράξης εφαρμογής, προσδιορίζεται από το δικαστήριο κατά τη διαδικασία που ορίζεται από το Ν. 2882/2001 (Κώδικα Αναγκαστικών Απαλλοτριώσεων Ακινήτων-ΚΑΑΑ) και υπολογίζεται με βάση την αξία που είχε κάθε ιδιοκτησία κατά τους χρόνους που ορίζονται στο άρθρο 13 του ως άνω νόμου (ΚΑΑΑ) και όχι από τον χρόνο κύρωσης της συγκεκριμένης πράξης εφαρμογής (ΑΠ 588/2010 δημ. στην ΤΝΠ ΝΟΜΟΣ, ΑΠ 1469/2009 ΕλλΔνη 2010.42, ΕφΠειρ387/ 2020 , ιστοσελίδα Εφετείου Πειραιώς). Τέλος, σύμφωνα με τις διατάξεις του άρθρου 12 Ν. 1337/1983, η εφαρμογή της πολεοδομικής μελέτης πραγματοποιείται με τη σύνταξη Πράξης Εφαρμογής συνοδευόμενης από κτηματολογικό διάγραμμα εφαρμογής και πίνακα εφαρμογής, η οποία κυρώνεται με απόφαση του νομάρχη και μεταγράφεται στο οικείο υποθηκοφυλακείο.&nbsp; Η σύνταξη της πράξης αυτής χωρεί κατά την προβλεπόμενη στις παραγράφους 5 και 6 του άνω άρθρου ειδική διαδικασία, που περιλαμβάνει και στάδιο πρόσκλησης και ενστάσεων των ενδιαφερόμενων ιδιοκτητών. Μετά δε την μεταγραφή της απόφασης του νομάρχη, που κυρώνει την πράξη εφαρμογής,&nbsp; αυτή γίνεται οριστική και αμετάκλητη και αποτελεί ταυτόχρονα πράξη βεβαίωσης για την εκπλήρωση των υποχρεώσεων σε εισφορά σε γη (ΑΠ 2155/2013 δημ. στην ΤΝΠ ΝΟΜΟΣ). Περαιτέρω, με τη διάταξη του άρθρου 13 παρ. 1 εδαφ. β<sup>’</sup> του ν. 2882/2001 (ΚΑΑΑ) όπως αντικαταστάθηκε με το άρθρο 9 παρ. 1 του Ν. 3193/2003, ορίζεται: “ως κριτήριο για&nbsp; την εκτίμηση της αξίας του απαλλοτριωμένου ακινήτου λαμβάνεται υπόψη, ιδίως, η αξία που έχουν κατά τον κρίσιμο χρόνο παρακείμενα και ομοειδή ακίνητα, που προσδιορίζεται κυρίως από την αντικειμενική αξία, τα τιμήματα σε συμβόλαια μεταβίβασης κυριότητας ακινήτων, τα οποία συντάχθηκαν κατά το χρόνο της κήρυξης της απαλλοτρίωσης, καθώς και η πρόσοδος του απαλλοτριωμένου”. Από τις διατάξεις αυτές, συνάγεται ότι τα δικαστήρια, κατά τον καθορισμό τιμής μονάδας αποζημίωσης ακινήτου, που εμπίπτει στο σύστημα του αντικειμενικού προσδιορισμού της αξίας του, υποχρεούνται να λαμβάνουν υπόψη και την αντικειμενική αξία αυτού, καθώς και των όμορων και ομοειδών προς αυτό ακινήτων, κατά τον κρίσιμο χρόνο, ως ασφαλές και αντικειμενικό μέτρο κρίσης για την εξεύρεση της πραγματικής αξίας του απαλλοτριωμένου ακινήτου, η οποία πάντως (αντικειμενική αξία) σε καμιά περίπτωση δεν δεσμεύει τη δικαστική κρίση για την πραγματική αξία του. Κατά δε την έννοια της τελευταίας αυτής διάταξης (13 ΚΑΑΑ), τα διαγραφόμενα κριτήρια δεν είναι αποκλειστικά και υποχρεωτικά για το δικαστήριο για τη διάγνωση της πραγματικής αξίας του απαλλοτριωμένου κατά τον κρίσιμο χρόνο, έτσι ώστε να θεωρείται ότι παραβιάζεται, στην περίπτωση που το δικαστήριο δεν τα λάβει υπόψη του ή λάβει υπόψη του άλλα τέτοια. Το δικαστήριο μπορεί να στηρίζει την κρίση του για την πραγματική αξία του απαλλοτριωμένου ακινήτου, ενόψει της χρησιμοποιήσεως στην ανωτέρω διάταξη της λέξεως “ιδίως”, σε κάθε πρόσφορο συγκριτικό στοιχείο, αφού το αξιολογήσει προσηκόντως (ΑΠ 413/2012, 600/2010 ΤΝΠ Νόμος). Εξάλλου, κατά τα οριζόμενα στην δεύτερη παράγραφο του ίδιου άρθρου, ενδεχόμενη μεταβολή της αξίας του απαλλοτριωμένου μετά τη δημοσίευση της πράξης της απαλλοτρίωσης και μόνο εξαιτίας της δεν λαμβάνεται υπόψη. Επίσης δεν υπολογίζεται ανατίμηση προερχόμενη από ενέργειες του ιδιοκτήτη στο απαλλοτριούμενο, που έγιναν μετά την οριζόμενη από το άρθρο 3 ανακοίνωση της απαλλοτρίωσης και μόνο εξαιτίας αυτής.</p>
   <p>ΙΙ. Ενώπιον του Δικαστηρίου τούτου εκκρεμούν οι αιτήσεις : α) από 13-6-2019 και με αριθμό έκθεσης κατάθεσης ……./2019 και β) από 13-6-2019 και με αριθμό έκθεσης κατάθεσης&nbsp; ……../2019, με τις οποίες οι αιτούντες εκθέτουν, ότι σύμφωνα με τη νόμιμα κυρωθείσα υπ’αριθμ. Μ6/93 μεμονωμένη πράξη εφαρμογής της πολεοδομικής μελέτης τμημάτων της πολεοδομικής ενότητας Ελαιώνας των Δήμων Αθηναίων, Αγίου Ιωάννη Ρέντη, Αιγάλεω, Περιστερίου και Ταύρου, όπως αυτή διορθώθηκε απο την υπ’ αριθμ. Μ6Α1/2010 διορθωτική πράξη εφαρμογής, τα ειδικότερα περιγραφόμενα ακίνητα, συγκυριότητα τους, με κτηματολογικούς αριθμούς 060909 και 060908, υποχρεούνται να καταβάλουν στον καθ’ού οι αιτήσεις, Δήμο, αποζημίωση κατά μετατροπή εισφοράς γης σε χρήμα, και ζητούν για το λόγο αυτό&nbsp; να καθορισθεί η οριστική τιμή μονάδας της οφειλόμενης αποζημιώσεως στο ποσό των 124,30 ευρώ/τμ, ίση προς την αντικειμενική τους αξία. Αυτές αρμοδίως εισάγονται προς συζήτηση ενώπιον του Δικαστηρίου τούτου, κατά την ειδική διαδικασία των άρθρων 18 § § 1 και 2, 19 § § 5 και 7-9, 20 § 6 του ν. 2882/2001, όπως οι τελευταίες αυτές διατάξεις του άρθρου 19 αντικαταστάθηκαν με τις παρ. 4 και 5 αντίστοιχα, του άρθρου 130 του ν. 4070/2012, και για το παραδεκτό της συζήτησής τους έχει τηρηθεί η προβλεπόμενη από τα άρθρα 15 παρ. 1, 3 και4, και 17 παρ. 4 του Ν. 2882/2001, προδικασία και ειδικότερα προσκομίζονται: οι ως άνω πράξεις εφαρμογής (αρχική και διορθωτική) και οι κυρωτικές αυτών αποφάσεις του Νομάρχη Πειραιώς, τα συνοδεύοντα αυτές,&nbsp; κτηματολογικά διαγράμματα και κτηματολογικός πίνακας, πιστοποιητικό κτηματολογικών εγγραφών και αντίγραφα των κτηματολογικών φύλλων των ιδιοκτησιών, από τα οποία προκύπτει, κατά περίπτωση, η καταχώριση των πιο πάνω αποφάσεων και οι εμπράγματες εγγραφές -βάρη και διεκδικήσεις-, καθώς και οι με αριθμό πρωτοκόλλου .. και …/1-12-2020 βεβαιώσεις της Κτηματικής Υπηρεσίας Πειραιώς – Νήσων και Δυτικής Αττικής, κατ’ άρθρο 15 §4 του ν. 2882/2001, σύμφωνα με τις οποίες δεν κατέστη δυνατή η συγκρότηση της επιτροπής και, κατά συνέπεια και η εκτίμηση της αξίας των απαλλοτριωθέντων. Περαιτέρω, οι ως άνω αιτήσεις έχουν ασκηθεί εμπρόθεσμα, κατά τις διατάξεις του άρθρου 20 § 1 και 2 του ν.2882/2001, αφού κατατέθηκαν στις&nbsp; 13-6-2019, δηλαδή εντός εξαμήνου από τη δημοσίευση της απόφασης περί καθορισμού προσωρινής τιμής μονάδας&nbsp; στις 10-5-2019, και είναι νόμιμες, στηριζομένες στις διατάξεις των άρθρων 17 του ισχύοντος Συντάγματος, 13, 14, 15, 17, 18, &nbsp;20 του Ν. 2882/2001 σε συνδυασμό με τις αναφερόμενες στην αμέσως προηγούμενη νομική σκέψη, διατάξεις των άρθρων 8 §§ 1, 6, 7,&nbsp; 9 § 3&nbsp; και 12 § 13 Ν. 1337/1983 ως ισχύουν. Επομένως, πρέπει να ερευνηθούν περαιτέρω και κατ’ουσίαν, συνεκδικαζόμενες κατ’ άρθρο 246 ΚΠολΔ, και με τις ασκηθείσες παραδεκτώς δια των προκατατεθειμένων από 28-2-2020 προτάσεων του ως άνω καθού η αίτηση Δήμου, ανταιτήσεις αυτού, με τις οποίες αιτείται να καθορισθεί η οριστική τιμή μονάδας αποζημίωσης στο ποσό των 750 ευρώ/τμ(άρθρο 20 παρ. 5 του ν. 2882/2001).</p>
   <p>IΙΙ. Από την εκτίμηση της ένορκης καταθέσεως της μάρτυρος των αιτούντων, ……….., πολιτικού μηχανικού, πιστοποιημένης εκτιμήτριας ακινήτων, που εξετάστηκε στο ακροατήριο του Δικαστηρίου τούτου, οι οποίες περιέχονται στα ταυτάριθμα με την απόφαση αυτή πρακτικά δημόσιας συνεδρίασης, καθώς και όλων των εγγράφων, που νόμιμα επικαλούνται και προσκομίζουν οι διάδικοι, μεταξύ των οποίων οι προσκομιζόμενες φωτογραφίες, των οποίων η γνησιότητα δεν αμφισβητήθηκε (άρθρα 444 § 1 περ. γ΄, 448 § 2, 457 § 4 του ΚΠολΔ), καθώς και η από Σεπτεμβρίου του έτους 2016 τεχνική έκθεση εκτίμησης αξίας οικοπέδου του τοπογράφου μηχανικού, ………… και από Φεβρουαρίου του έτους 2020 έκθεση εκτίμησης εμπορικής αξίας οικοπέδου της (εξετασθείσας ως άνω μάρτυρα), πολιτικού μηχανικού, ……….., αποδεικνύονται τα ακόλουθα: Δυνάμει του από 11-2-1991 (ΦΕΚ 74Δ/91) Προεδρικού διατάγματος, όπως αυτό αναθεωρήθηκε με τα Προεδρικά διατάγματα της από 20-9-1995 (ΦΕΚ 1049Δ/1995), από 21-6-1996 (ΦΕΚ 742Δ/1996), από 5-4-2000 (ΦΕΚ 208Δ/7-4-2000και από 11-4-2002 (ΦΕΚ 363Δ/8-5-2002) εγκρίθηκε η Πολεοδομική μελέτη τμημάτων της πολεοδομικής ενότητας Ελαιώνας των Δήμων Αθηναίων, Αγίου Ιωάννη Ρέντη, Αιγάλεω, Περιστερίου και Ταύρου. Σε εκτέλεση των ανωτέρω Προεδρικών διαταγμάτων εκδόθηκε η υπ’αριθμ. Μ6/93 μεμονωμένη πράξη εφαρμογής, που κυρώθηκε με τη νομίμως μεταγραφείσα υπ’ αριθμόν 26931/563/24-11-1993 απόφαση του Νομάρχη Πειραιά, η οποία ακολούθως διορθώθηκε με την υπ’ αριθμ. Μ6Α1/2010 διορθωτική πράξη εφαρμογής, που κυρώθηκε με την Π9312/Β1048/16-11-2010 απόφαση Νομάρχη Πειραιά, που καταχωρίστηκε στο Κτηματολογικό&nbsp; Γραφείο Νίκαιας με αριθμό και ημερομηνία καταχώρισης …./16-9-2013. Στα προσαρτώμενα στην τελευταία αυτή πράξη κτηματολογικό πίνακα και κτηματολογικό διάγραμμα αποτυπώνονται, μεταξύ άλλων, και οι κάτωθι, ευρισκόμενες εντός του οικοδομικού τετραγώνου (ΟΤ) …. ιδιοκτησίες, που περικλείονται από τις οδούς …, …., ανώνυμη δημοτική οδό και ……, και συγκεκριμένα: α) η με κτηματολογικό αριθμό ….., που φέρεται να ανήκει στην αιτούσα στην υπό στοιχ. β’ αίτηση κατά εξ αδιαιρέτου ποσοστό 34,06%, και στον αιτούντα της υπό στοιχείο α’ αίτησης κατά εξ αδιαιρέτου ποσοστό 65,94%, εμβαδού 1.124,53 τμ , με πρόσωπο 26,50 μ. επι της οδού …., και β) η με κτηματολογικό αριθμό …., που φέρεται κατά τον ανωτέρω πίνακα να ανήκει στην αιτούσα της υπό στοιχείο β’ αίτησης κατά εξ αδιαίρετου ποσοστό&nbsp; 32,92 % και στο μη διάδικο στην παρούσα υπόθεση, …….. κατά εξ αδιαιρέτου ποσοστό 67,08%, εμβαδού 1.134,94 τμ, με πρόσωπο 26,69 μ., επι της οδού …. και 42,60μ. επι της ανώνυμης δημοτικής οδού, οι οποίες&nbsp; υποχρεούνται να καταβάλουν στον καθ’ού η αίτηση, Δήμο, αποζημίωση κατά μετατροπή εισφοράς γης σε χρήμα για 423,78 τμ, που αναλύονται ως εξής : 70,82 τμ για το ποσοστό ιδιοκτησίας του συγκυρίου και μη διαδίκου στην παρούσα υπόθεση, ………. στο συνολικό του ιδανικό μερίδιο, 173,68 τμ για το ποσοστό ιδιοκτησίας της αιτούσας στην υπό στοιχείο β’ αίτηση&nbsp; και 179,28 τμ για το ποσοστό ιδιοκτησίας του αιτούντος στην υπό στοιχείο α’ αίτηση.&nbsp; Περαιτέρω, όπως αποδείχθηκε, η επιτρεπόμενη χρήση των ακινήτων στο ΟΤ …. σύμφωνα με το από 20-9-1995 Προεδρικό Διάταγμα είναι η χρήση&nbsp; Β (άρθρο 3 §3 – ήτοι&nbsp; η&nbsp; λειτουργία εμπορικών&nbsp; καταστημάτων, γραφείων, τραπεζών, ασφαλειών, κοινωφελών οργανισμών εστιατορίων, αναψυκτηρίων, χώρων συνάθροισης&nbsp; του&nbsp; κοινού, κέντρων διασκέδασης, εγκαταστάσεων χονδρεμπορίου, κτιρίων αποθήκευσης κλπ.), στην εν λόγω δε περιοχή έχουν εγκατασταθεί κατά κύριο λόγο επιχειρήσεις ροής και μεταφοράς προϊόντων, υπηρεσίες μεταφοράς εμπορευμάτων, αποθήκευσης και εγκαταστάσεις χονδρεμπορίου, βιοτεχνικές μονάδες καθώς και αντιπροσωπείες και συνεργεία αυτοκινήτων. Η συγκεκριμένη περιοχή, εξυπηρετείται από αστική συγκοινωνία που διέρχεται από τις κεντρικές οδούς, ενώ απέχει από τη στάση του προαστιακού στο Ρέντη 450 μ. περίπου και από τη στάση του Μετρό στη Νίκαια 1,8 χλμ (σύμφωνα με την εφαρμογή GoogleMaps, τα αποτελέσματα της οποίας δύνανται να ληφθούν υπόψιν βάσει του άρθρο 336 ΚΠολΔ, ως γενικό πασίδηλο, βλ. ΕφΠειρ 32/2015 ΤΝΠ ΝΟΜΟΣ), είναι δε συνδεδεμένη με όλα τα δίκτυα παροχών κοινής ωφελείας. Περαιτέρω, τα ακίνητα των αιτούντων, ως έχοντα επιφάνεια μικρότερη των 2.000 τμ, έχουν συντελεστή δόμησης 0,60 και συντελεστή κάλυψης 40% -50%, σύμφωνα δε με τους ισχύοντες πίνακες αντικειμενικών αξιών του Υπουργείου Οικονομικών η αντικειμενική αξία αυτών, που βρίσκονται στην ζώνη Ε, είναι 124,30 τμ.&nbsp; Εξάλλου, στο ακίνητο με κτηματολογικό αριθμό …….., έχουν συσταθεί δύο κάθετες ιδιοκτησίες, εκ των οποίων η φέρουσα&nbsp; αριθμό ΚΑΕΚ …………, έχει ποσοστό συγκυριότητας 340,6/1000 επί του όλου γεωτεμαχίου και ανήκει στην αιτούσα της υπό στοιχείο β’ αίτησης, και η έτερη με αριθμό&nbsp; ΚΑΕΚ …………, έχει ποσοστό συγκυριότητας 659,4/1000 επί του όλου γεωτεμαχίου και ανήκει στον αιτούντα της υπό στοιχείο α΄αίτησης. Στην κάθετη ιδιοκτησία με ΚΑΕΚ ………. υφίσταται χαμηλό λαμαρινοσκεπές κτίσμα-βιομηχανικής αποθήκης, όπως προκύπτει και από την έκθεση εμπορικής αξίας ακινήτου της πολιτικού μηχανικού ΕΜΠ …….., η αξία του οποίου, ωστόσο, δεν λαμβάνεται υπόψιν για την αγοραία αξία της οικοπεδικής ιδιοκτησίας. Ακόμη αποδείχθηκε ότι για την εν λόγω περιοχή δεν υπάρχει γενικά αγοραστικό ή επενδυτικό ενδιαφέρον, ενώ τα τελευταία έτη λόγω της οικονομικής δυσπραγίας, έχουν αποχωρήσει από εκεί αρκετές επιχειρήσεις, που μίσθωναν επαγγελματική στέγη (βλ. σχετικά κατάθεση της μάρτυρος των αιτούντων). Ο ανταιτών Δήμος προς υποστήριξη των ανταιτήσεων του προσκομίζει την από Σεπτεμβρίου του έτους 2016 τεχνική έκθεση εκτίμησης αξίας του τοπογράφου μηχανικού, ……….., στην οποία προσδιορίζεται ως αξία των ακινήτων το ποσό των 750 ευρώ/τμ, βάση των δικαστικών αποφάσεων, που καθόρισαν προσωρινή και οριστική τιμή μονάδας στην ίδια περιοχή στο ποσό των 800 ευρω/τμ και 600 ευρω/τμ (ΜονΠρΠειρ 5269/2013, Εφετείο Πειραιώς 637/ 2014, για ακίνητο στο ΟΤ .., επι της οδού ………., και Εφετείο Πειραιώς 764/ 2014 για ακίνητο στο ΟΤ …, επι της οδού ……. με πρόσοψη 21,57μ. και επι της οδού ………. με πρόσοψη 87,51 μ. Περαιτέρω, προσκομίζεται το από 24-2-2017 πρακτικό της αρμόδιας Επιτροπής του άρθρου 15 του ν. 2882/2001, που συγκροτήθηκε ενόψει της συζήτησης της αίτησης για προσδιορισμό της προσωρινής τιμής μονάδας αποζημίωσης για το ακίνητο με κωδικό κτηματογράφησης ……, η οποία εκτίμησε την αξία στο ποσό των 650 ευρώ/τμ,&nbsp; λαμβάνοντας υπόψιν (πέραν της θέσεως και της έκτασης του ακινήτου, της χρήσης γής και του συντελεστή δόμησης),&nbsp; και τις προαναφερόμενες αποφάσεις του Εφετείου Πειραιώς με αριθμούς 637/ 2014 και 764/ 2014, που όρισαν οριστική τιμή αποζημίωσης στο ποσό των 600 ευρώ και 800 ευρώ/τμ αντιστοίχως, με την ειδικότερη επισήμανση&nbsp; της πτωτικής τάσης των αγοραίων αξιών των ακινήτων. Από την άλλη πλευρά, οι αιτούντες επικαλούνται και προσκομίζουν την από Φεβρουαρίου έτους 2020 έκθεση της πολιτικού μηχανικού, ……….., που εκτιμά την αγοραία αξία των ακινήτων στο ποσό των 350 € / τμ. λαμβάνοντας υπόψιν την αντικειμενική αξία τους σε συνδυασμό και με τις προτεινόμενες τιμές πώλησης, εκτίμηση που αυτή επανέλαβε και κατά την εξέταση της ενώπιον του Δικαστηρίου τούτου, επικαλούμενη περαιτέρω την γενικότερη υποβάθμιση και εγκατάλειψη της περιοχής, την έλλειψη αγοραστικού ενδιαφέροντος, καθώς και την αποχώρηση επαγγελματικών μονάδων από την περιοχή. Από την εκτίμηση των ως άνω στοιχείων, αναλόγως με την τοπική και χρονική προσφορότητά τους, το Δικαστήριο κρίνει ότι, κατά τον κρίσιμο χρόνο της συζήτησης των υπό κρίση αιτήσεων ενώπιον του Δικαστηρίου τούτου (που αποτελεί και τον κρίσιμο χρόνο για τον υπολογισμό της αξίας των ακινήτων προς προσδιορισμό της ένδικης αποζημίωσης, λαμβανομένου υπόψιν ότι, μέχρι αυτήν, παρήλθε χρονικό διάστημα μεγαλύτερο του έτους από τη συζήτηση της αίτησης για τον προσωρινό καθορισμό της αποζημίωσης ενώπιον του Μονομελούς Πρωτοδικείου&nbsp; Πειραιώς, βλ. και άρθρα 17 παρ. 2Σ, 13 παρ 1 ΚΑΑΑ), η πραγματική αξία των ως άνω&nbsp; ακινήτων, ενόψει της θέσεως, του είδους, της πραγματικής καταστάσεως και της χρησιμότητας τους, σύμφωνα με τις υφιστάμενες οικονομικές και νομισματικές συνθήκες ανέρχεται στο ποσό των 500 ευρώ/τμ, στο οποίο ανέρχεται συνεπώς, και η οφειλόμενη πλήρης, κατά το άρθρο 17 παρ. 2 του Συντάγματος, αποζημίωση&nbsp; για το εδαφικό τμήμα, επιφανείας&nbsp; 423,78 τμ, που αποτελεί εισφορά σε γη και μετατρέπεται σε χρηματική εισφορά, δεκτών γενομένων εν μέρει και κατ’ ουσίαν των συνεκδικαζόμενων αιτήσεων και ανταιτήσεων. Τέλος, τα δικαστικά έξοδα του καθού η αίτηση –ανταιτούντος Δήμου πρέπει να επιδικασθούν σε βάρος των υπόχρεων προς αποζημίωση αιτούντων-καθών η ανταίτηση, σύμφωνα με το σχετικό αίτημά του, κατά τη διάταξη του άρθρου 18 παρ. 4 του ν. 2882/2001 καθοριζόμενα:α) σε ποσό 300 ευρώ για τα απαραίτητα έξοδα τα γενόμενα για τη διεξαγωγή και υπεράσπιση της δίκης (της παρούσας και αυτής για τον καθορισμό της προσωρινής τιμής αποζημίωσης) (άρθρο 189 παρ. 1 του ΚΠολΔ), (σημειώνεται ότι ο δικαιούχος της αποζημίωσης Δήμος έχει τις ατέλειες και τα προνόμια του Δημοσίου-άρθρο 276 του Ν. 3463/2006)&nbsp;και β) για την αμοιβή του πληρεξουσίου δικηγόρου του, με τον οποίο δεν προκύπτει ότι τον συνδέει σχέση πάγιας αντιμισθίας, για τη σύνταξη των προτάσεων ενώπιον του παρόντος Δικαστηρίου, με τις οποίες ασκήθηκαν και οι ανταιτήσεις, σε ποσοστό 2% επί του ποσού της οριστικής αποζημίωσης για την απαλλοτρίωση, όπως αναφέρεται ειδικότερα στο διατακτικό, εφόσον η αξία του αντικειμένου της δίκης δεν υπερβαίνει τις 200.000 ευρώ&nbsp; (173,68 τμ. + 179,28 τμ. =352,96 τμ, η μετατρέψιμη εισφορά γής χ 500 ευρώ =176.480 ευρώ) (βλ. και ΑΠ 1689/2005, 1893/2007 ΤΝΠ ΝΟΜΟΣ).</p>
   <p><strong>ΓΙΑ ΤΟΥΣ ΛΟΓΟΥΣ&nbsp; ΑΥΤΟΥΣ</strong></p>
   <p>ΣΥΝΕΚΔΙΚΑΖΕΙ με παρόντες τους διαδίκους&nbsp; τις &nbsp;αιτήσεις :α) από 13-6-2019 και με αριθμό έκθεσης κατάθεσης ………/2019 και β) από 13-6-2019 και με αριθμό έκθεσης κατάθεσης&nbsp; ………./2019 και τις ασκηθείσες με τις από 28-2-2020 προτάσεις ανταιτήσεις.</p>
   <p>ΔΕΧΕΤΑΙ εν μέρει τις αιτήσεις και ανταιτήσεις.</p>
   <p>ΚΑΘΟΡΙΖΕΙ την οριστική τιμή μονάδας αποζημίωσης της αναφερομένης στο σκεπτικό έκτασης, στο ποσό των πεντακοσίων (500) ευρώ ανά τετραγωνικό μέτρο.</p>
   <p>ΕΠΙΒΑΛΛΕΙ&nbsp; στους αιτούντες-καθών οι ανταιτήσεις τα δικαστικά έξοδα του καθού η αίτηση- ανταιτούντος, Δήμου,&nbsp; τα οποία καθορίζει ενιαία&nbsp; α) σε ποσό τριακοσίων (300) ευρώ και β) σε ποσοστό 2% επί της καθορισθείσας αποζημίωσης</p>
   <p>Κρίθηκε, αποφασίσθηκε στον Πειραιά την <strong>3<sup>η</sup> Φεβρουαρίου 2022</strong> και δημοσιεύθηκε την <strong>1<sup>η</sup> Μαρτίου</strong> <strong>2022</strong> σε έκτακτη και δημόσια συνεδρίαση στο ακροατήριο του Δικαστηρίου αυτού με απόντες τους διαδίκους και τους πληρεξούσιους αυτών δικηγόρους.</p>
   <p><strong>Η&nbsp;&nbsp; ΠΡΟΕΔΡΟΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; &nbsp;&nbsp;&nbsp;&nbsp;Η ΓΡΑΜΜΑΤΕΑΣ </strong></p>
  </div><!-- .entry-content -->
 </article>
</div></div></div></body></html>