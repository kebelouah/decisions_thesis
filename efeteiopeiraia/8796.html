<html><body><h1>Αριθμός απόφασης 479/2022</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=8796<br/><div class="content"><div class="content-inner">
 <article id="post-8796" class="entry entry-single post-8796 post type-post status-publish format-standard hentry category-18 category-25">
  <h1 class="entry-title entry--item h2">Αριθμός απόφασης 479/2022</h1>
  <div class="entry-content entry--item">
   <div class="printomatic pom-small-black " id="id5866" data-print_target="article"></div>
   <p style="text-align: center"><strong>Αριθμός 479/2022</strong></p>
   <p style="text-align: center"><strong>ΤΟ ΤΡΙΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p style="text-align: center"><strong>Β΄ ΤΜΗΜΑ</strong></p>
   <p>Αποτελούμενο από τους Δικαστές Σταυρούλα Λιακέα, Προεδρεύουσα Εφέτη, επειδή κωλύονται οι Πρόεδροι Εφετών και οι αρχαιότεροι της Εφέτες, Ελευθέριο Γεωργίλη, Εφέτη, και Σοφία – Αλεξάνδρα Ζήκου, Εφέτη – Εισηγήτρια και από τη Γραμματέα Κ.Σ.</p>
   <p>Συνεδρίασε δημόσια στο ακροατήριό του στις ……. για να δικάσει την υπόθεση :</p>
   <p><strong>ΤΟΥ ΑΙΤΟΥΝΤΟΣ</strong> : ………. ο οποίος εμφανίστηκε αυτοπροσώπως.</p>
   <p>Η αιτών κατέθεσε την από 12-5-2022, με ΓΑΚ…. και ΕΑΚ…../2022, αίτησή του παράτασης προθεσμίας κατάθεσης πραγματογνωμοσύνης, η οποία προσδιορίστηκε για τη δικάσιμο που αναφέρεται στην αρχή της απόφασης αυτής, και γράφηκε στο οικείο πινάκιο.</p>
   <p>Κατά τη συζήτηση της υπόθεσης, αφού αυτή εκφωνήθηκε από το πινάκιο, ο αιτών παραστάθηκε αυτοπροσώπως, και αφού έλαβε το λόγο από την Πρόεδρο, αναφέρθηκε στην αίτησή του και στα έγγραφα, που κατέθεσε.</p>
   <p style="text-align: center"><strong>ΑΦΟΥ ΜΕΛΕΤΗΣΕ ΤΗ ΔΙΚΟΓΡΑΦΙΑ</strong><br> <strong>ΚΑΙ ΣΚΕΦΤΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <p>Κατά τη διάταξη του άρθρου 383 § 1 ΚΠολΔ αν διατάχθηκε έγγραφη γνωμοδότηση, το δικαστήριο ορίζει προθεσμία μέσα στην οποία πρέπει να την υποβάλουν οι πραγματογνώμονες. Ο δικαστής ή στα πολυμελή δικαστήρια ο πρόεδρος του δικαστηρίου μπορούν, αν το ζητήσουν οι πραγματογνώμονες, χωρίς προηγούμενη κλήτευση των διαδίκων, να παρατείνουν την προθεσμία, αν κρίνουν ότι δεν είναι αρκετή για να καταρτιστεί η γνωμοδότηση. Από την ανωτέρω διάταξη προκύπτει ότι αίτηση για παράταση της προθεσμίας νομιμοποιείται να ζητήσει μόνο ο πραγματογνώμων, και όχι ο διάδικος, ενώ δεν κλητεύονται οι διάδικοι. Επιπλέον, αρμόδιο δικαστήριο για την εξέταση της αίτησης είναι ο δικαστής όταν η πραγματογνωμοσύνη διατάχθηκε από μονομελές δικαστήριο, και ο πρόεδρος, όταν διατάχθηκε από πολυμελές δικαστήριο.</p>
   <p>Στην προκειμένη περίπτωση, με την κρινόμενη αίτησή του, ενώπιον του Δικαστηρίου αυτού, ο αιτών ζητεί την παράταση της προθεσμίας κατάθεσης της έκθεσης πραγματογνωμοσύνης, για τη διενέργεια της οποίας ορίστηκε με τη με αριθμό 469/2021 απόφαση αυτού του Δικαστηρίου, για λόγους που ανάγονται στην παλαιότητα της υπόθεσης και σε προβλήματα υγείας που αντιμετωπίζει.</p>
   <p>Η κρινόμενη αίτηση εισάγεται προς συζήτηση στο Δικαστήριο αυτό, που είναι αρμόδιο, καθ’ ύλη, ως ιεραρχικά ανώτερο, και κατά τόπο, κατά την προκειμένη διαδικασία των ασφαλιστικών μέτρων (άρθρο 683 § 1 ΚΠολΔ). Είναι νόμιμη, στηρίζεται, δε, στη διάταξη του άρθρου 383 § 1 ΚΠολΔ. Επομένως, η κρινόμενη αίτηση πρέπει να ερευνηθεί περαιτέρω ως προς την ουσιαστική βασιμότητά της.</p>
   <p>Από την εκτίμηση των εγγράφων που προσκομίζει ο αιτών, καθώς και όλων όσων ανέπτυξε προφορικά ο τελευταίος, πιθανολογήθηκαν, κατά την κρίση του Δικαστηρίου, τα ακόλουθα πραγματικά περιστατικά : Με τη με αριθμό 469/23-9-2021 απόφαση αυτού του Δικαστηρίου, κατά τη διαδικασία των ασφαλιστικών μέτρων, διορίσθηκε ως πραγματογνώμονας από τον κατάλογο πραγματογνωμόνων του Δικαστηρίου ο αϊτών σε αντικατάσταση του αρχικώς ορισθέντος ……… οικονομολόγου – λογιστή, προκειμένου να διενεργήσει την πραγματογνωμοσύνη που διατάχθηκε με τη με αριθμό 749/24-12-2019 απόφαση του Δικαστηρίου αυτού σύμφωνα με τα οριζόμενα σ’ αυτή. Ειδικότερα, με την ανωτέρω μη οριστική απόφαση, που εκδόθηκε κατά την τακτική διαδικασία μεταξύ των διαδίκων εκκαλούντος – καθ’ ου η πρόσθετη παρέμβαση ………, εφεσίβλητου – προσεπικαλούντος σε παρέμβαση – υπέρ ου η πρόσθετη παρέμβαση ……….. καθ’ ου η προσεπίκληση – προσθέτως παρεμβαίνοντος ……….. διατάχθηκε η επανάληψη της συζήτησης προκειμένου να διενεργηθεί λογιστική πραγματογνωμοσύνη από τον διορισθέντα πραγματογνώμονα ……………, οικονομολόγου – λογιστή, για την εταιρία με την επωνυμία «……….» κατά το χρονικό διάστημα από 1-1-2010 μέχρι 30-9-2010, με τη φροντίδα του επιμελέστερου διαδίκου, με υποχρέωση του ανωτέρω πραγματογνώμονα να καταθέσει την έκθεσή του μέσα σε προθεσμία 3 μηνών από την ημέρα της όρκισής του. Ακολούθως, εκδόθηκε η ανωτέρω με αριθμό 469/2021 απόφαση αντικατάστασης του προαναφερόμενου πραγματογνώμονα και διορισμού του αιτούντος, ο οποίος διαγνώστηκε με έρπητα ζωστήρα μετά την όρκισή του, με συνέπεια να αδυνατεί να τηρήσει την προθεσμία κατάθεσης της έκθεσης πραγματογνωμοσύνης, δεδομένων και των δυσκολιών που παρουσιάζει η υπόθεση εξαιτίας της παρέλευσης μεγάλου χρόνου από το εξεταζόμενο διάστημα του έτους 2010. Κατ’ ακολουθία των ανωτέρω, και εφόσον πιθανολογήθηκε η δυσκολία της υπόθεσης, για την οποία διατάχθηκε η διενέργεια της ανωτέρω λογιστικής πραγματογνωμοσύνης, καθώς και τα προβλήματα υγείας του αιτούντος, συντρέχει εύλογη αιτία για την παράταση της προθεσμίας κατάθεσης της έκθεσης πραγματογνωμοσύνης από τον αιτούντα. Συνεπώς, πρέπει η κρινόμενη αίτηση να γίνει δεκτή ως ουσιαστικά βάσιμη, και να παραταθεί η προθεσμία κατάθεσης της έκθεσης πραγματογνωμοσύνης, όπως ειδικότερα ορίζεται στο διατακτικό.</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p>ΔΙΚΑΖΕΙ παρόντος του αιτούντος.</p>
   <p><strong>ΔΕΧΕΤΑΙ</strong> την αίτηση.</p>
   <p>ΠΑΡΑΤΕΙΝΕΙ την προθεσμία κατάθεσης της έκθεσης πραγματογνωμοσύνης, για τη διενέργεια της οποίας ορίστηκε ο αϊτών με τη με αριθμό 469/23-9-2021 απόφαση αυτού του Δικαστηρίου, για τρεις (3) μήνες από την επίδοση της απόφασης αυτής στον αιτούντα με επιμέλεια της Γραμματείας αυτού το Δικαστηρίου.</p>
   <p>ΚΡΙΘΗΚΕ, αποφασίσθηκε, στον Πειραιά, στις 30-6-2022, και δημοσιεύθηκε, στις&nbsp;&nbsp; 29-7-2022, στο ακροατήριό του σε έκτακτη δημόσια συνεδρίαση χωρίς την παρουσία του αιτούντος.</p>
   <p><strong>Η ΠΡΟΕΔΡΟΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Η ΓΡΑΜΜΑΤΕΑΣ</strong></p>
  </div><!-- .entry-content -->
 </article>
</div></div></div></body></html>