<html><body><h1>Αριθμός απόφασης 62/2018</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=2299<br/><div class="content"><div class="content-inner">
 <article id="post-2299" class="entry entry-single post-2299 post type-post status-publish format-standard hentry category-24 category-18">
  <h1 class="entry-title entry--item h2">Αριθμός απόφασης 62/2018</h1>
  <div class="entry-content entry--item">
   <div class="printomatic pom-small-black " id="id9451" data-print_target="article"></div>
   <p style="text-align: center;"><strong>Αριθμός&nbsp;&nbsp;&nbsp; 62 /2018</strong></p>
   <p style="text-align: center;"><strong>ΤΟ ΜΟΝΟΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p>Αποτελούμενο από τη Δικαστή Μαρία Ανδρεοπούλου, Εφέτη, η οποία ορίσθηκε από τον Πρόεδρο του Τριμελούς Συμβουλίου Διευθύνσεως του Εφετείου Πειραιώς, και από τη Γραμματέα&nbsp; &nbsp;Δ.Π.</p>
   <p style="text-align: center;"><strong>ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center;"><strong>ΚΑΙ ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <p>&nbsp;Οι αιτούσες, με την υπό κρίση, από 16-10-2014 (………/2014) αίτησή τους, ζητούν να καθορισθεί η προσωρινή τιμή μονάδας αποζημιώσεως των λεπτομερώς σε αυτή (αίτηση) περιγραφομένων ακινήτων (οικοπέδου μετά των επικειμένων), λόγω αναγκαστικής απαλλοτρίωσης για λόγους δημόσιας ωφέλειας ήτοι για την ανέγερση του ……. Δημοτικού σχολείου Πειραιά, στα αναφερόμενα σε αυτήν ποσά. Επίσης, η αιτούσα εταιρία με την επωνυμία «Κτιριακές Υποδομές ΑΕ», ως οιονεί καθολική διάδοχος της εταιρίας «ΟΣΚ ΑΕ», με την από 23-12-2013 (……/2013) αίτησή της, ζητεί να καθορισθεί προσωρινή τιμή μονάδας αποζημιώσεως στο ίδιο ως άνω ακίνητο, το οποίο απαλλοτριώθηκε υπέρ αυτής και με δαπάνες της για την ανέγερση του ……. δημοτικού σχολείου Πειραιά, στο αναφερόμενο σε αυτήν (αίτηση) ποσό, με την καταβολή εγγυοδοσίας υπέρ της από τους καθών και να διαταχθεί η αποβολή τους από το ακίνητο. Οι αιτήσεις αυτές, οι οποίες αρμοδίως καθ’ύλην και κατά τόπον, κατά τα άρθρα 18 και 19παρ1 του Ν 2882/2001 ως ισχύει, εισάγονται ενώπιον αυτού του Δικαστηρίου προς συζήτηση κατά τη διαδικασία του ανωτέρω άρθρου, είναι νόμιμες, στηριζόμενες στις διατάξεις των άρθρων 13, 14, 17, 18 και 19 του ανωτέρω νόμου, σε συνδυασμό με το άρθρο 17 του Σ/1975/2001. Επομένως, πρέπει να ερευνηθούν περαιτέρω κατ’ουσίαν, συνεκδικαζόμενες, εφόσον τηρήθηκε η νόμιμη προδικασία του άρθρου 17 παρ3 του Ν 2882/2001 δηλαδή α) έχει μεταγραφεί νομίμως η απόφαση περί κηρύξεως της απαλλοτριώσεως, στα βιβλία του Υποθ/κείου&nbsp; Πειραιά (τόμος …., αριθμ …..), β) χορηγήθηκαν σχετικές βεβαιώσεις του αρμοδίου υποθηκοφύλακα περί αδυναμίας εκδόσεως πιστοποιητικών ιδιοκτησίας, βαρών και μη διεκδικήσεων από τις μερίδες των καθών, λόγω πολλών πράξεων σε αυτήν (μερίδα), γ) έχει εκδοθεί βεβαίωση της παραγράφου 4 του άρθρου 15 του Ν 2882/2001, περί του ότι δεν κατέστη δυνατή η σύγκλιση της αρμόδιας Επιτροπής του άρθρου 15 του ανωτέρω νόμου για την εκτίμηση της αξίας του απαλλοτριωμένου ακινήτου.</p>
   <p>Στην προκειμένη περίπτωση, από την εκτίμηση των ένορκων ενώπιον του Δικαστηρίου καταθέσεων, των εξετασθέντων μαρτύρων …….. και ……….., που περιέχονται στα ταυτάριθμα με την παρούσα απόφαση πρακτικά συνεδριάσεως του Δικαστηρίου, και από όλα ανεξαιρέτως τα έγγραφα και τις φωτογραφίες που νομίμως μετ’επικλήσεως προσκομίζουν οι διάδικοι, για να ληφθούν υπόψη ως τέτοια και για τη συναγωγή δικαστικών τεκμηρίων, αποδείχθηκαν τα ακόλουθα : Με την με αριθμό …….. κοινή απόφαση του Υφυπουργού Οικονομίας και Οικονομικών και του Υπουργού Εθνικής Παιδείας και Θρησκευμάτων, που δημοσιεύθηκε στο ΦΕΚ 144Δ/3-4-2009, κηρύχθηκε αναγκαστική απαλλοτρίωση υπέρ και με δαπάνες της ΟΣΚ ΑΕ, δικαιοπαρόχου της αιτούσας «ΚΤΙΡΙΑΚΕΣ ΥΠΟΔΟΜΕΣ ΑΝΩΝΥΜΗ ΕΤΑΙΡΕΙΑ» για λόγους δημόσιας ωφέλειας και ειδικότερα για την ανέγερση του …. δημοτικού σχολείου Πειραιά, εδαφικής έκτασης συνολικού εμβαδού 720,12τμ, ευρισκόμενη μεταξύ των οδών ……. στο Δήμο Πειραιά και στο Ο.Τ. ……, το οποίο εμφανίζεται με τα στοιχεία Α-Β-Γ-Δ-Ε-Ζ-Η-Θ-Α στο από Μαρτίου 2007 και με αριθμό σχεδίου ….. κτηματολογικού διαγράμματος – πίνακα, το οποίο έχει συντάξει ο …. και έχει θεωρήσει η Προϊσταμένη της Δ/νσης Προγραμματισμού και Γηπέδων της ΟΣΚ ΑΕ ………&nbsp; Ως ιδιοκτήτριες της έκτασης και κατά ποσοστό 1/3 εξ αδιαιρέτου η κάθε μία φέρονται οι&nbsp; τρεις πρώτες αιτούσες, ενώ ως προς την 4<sup>η</sup> αιτούσα, …………, πρέπει να απορριφθεί η αίτηση, ως αβάσιμη, μετά τη μεταβίβαση του ποσοστού της επί του ακινήτου, προς την 3<sup>η</sup> αιτούσα, λόγω γονικής παροχής. Για την παραπάνω απαλλοτρίωση έχει τηρηθεί η διαδικασία του άρθρου 3 του Ν 2882/2001. Και ναι μεν δεν προσκομίζεται η έκθεση της Επιτροπής του άρθρου 15 του ανωτέρω νόμου για την αξία του ακινήτου, η οποία, σε κάθε περίπτωση έχει γνωμοδοτικό χαρακτήρα (15παρ3 εδ τελευταίο), αλλά προσκομίζεται βεβαίωση περί της αδυναμίας συγκροτήσεώς της. Να σημειωθεί εδώ, ότι οι αιτούσες, που αβασίμως ζητούν την κήρυξη ως απαράδεκτης της συζήτησης, λόγω της ανωτέρω ελλείψεως, ουδέποτε ζήτησαν τη σύγκληση της ανωτέρω εκτιμητικής επιτροπής, γεγονός που έπραξε η 2<sup>η</sup> αιτούσα – υπέρ ης η απαλλοτρίωση. Περαιτέρω, και όσον αφορά την αξία του απαλλοτριωθέντος ακινήτου, η οποία κρίνεται κατά το χρόνο της συζήτησης στο ακροατήριο, αποδείχθηκε ότι το απαλλοτριωθέν ακίνητο βρίσκεται σε συνοικία του Πειραιά με χαμηλή εμπορική κίνηση, όπου υπάρχουν κυρίως κατοικίες, πολυκατοικίες μέτριας κατασκευής, τριακονταετίας, ενώ εξυπηρετείται από όλα τα δίκτυα κοινής ωφελείας καθώς και από συγκοινωνιακά μέσα. Επίσης, σε κοντινή απόσταση προβλέπεται και η λειτουργία του σταθμού του μετρό «Ταμπούρια». Το οικόπεδο είναι μεν διαμπερές αλλά δεν έχει ισομερή πρόσοψη επί των δύο οδών, αλλά 38μ επί της οδού ……. και 8 μέτρα επί της οδού ……., αντιστοίχως, ενώ τα υπάρχοντα εντός αυτού κτίρια είναι κατασκευής 1940 – 1960 και λειτουργούν ως εκπαιδευτήρια και ειδικότερα στεγάζουν το ……. Δημοτικό Σχολείο Πειραιά. Ειδικότερα, πρόκειται δια δύο κτίρια αυτοτελή, συνολικής επιφάνειας 870,88τμ, 4 ορόφων. Αν και τα κτίρια είναι συντηρημένα, εφόσον λειτουργεί εντός αυτών σχολική μονάδα, δεν παύουν να έχουν ανεγερθεί υπό το καθεστώς παλαιότατου αντισεισμικού κανονισμού, με παλαιά υλικά (πχ μωσαϊκό στην αυλή), καταπονημένα, χωρίς τα σύγχρονα συστήματα θερμομόνωσης, ηχομόνωσης κλπ, στερούμενα σύγχρονων λειτουργικών ανέσεων, ενώ λόγω της διαμόρφωσής τους και της μεγάλης τους επιφάνειας δεν προσφέρονται για άλλου είδους μίσθωση πέραν της συγκεκριμένης δηλαδή αυτής του διδακτηρίου. Τα ανωτέρω στοιχεία μειώνουν την αξία του (όλου ακινήτου) σε συνδυασμό με την γενικότερη καθίζηση της αγοράς ακινήτων ιδίως μετά το έτος 2010. Επίσης αποδείχθηκε ότι το συγκεκριμένο ακίνητο είναι μισθωμένο από το Δήμο Πειραιά, καθ’οσον σε αυτό στεγάζεται το ……. Δημοτικό Σχολείο και καταβάλλεται μηνιαίο μίσθωμα 3.378€ (βλ το από 8-5-2017 έγγραφο του Δήμου Πειραιά/ Δνση Οικονομικών Υπηρεσιών). Η αντικειμενική αξία του ακινήτου ανέρχεται στο ποσό των 252,81€/τμ, με βάση το από 10-5-2016 έγγραφο της Γενικής Γραμματείας Δημόσιας Περιουσίας του Υπουργείου Οικονομικών. Επίσης, με βάση το ανωτέρω έγγραφο, η Κτηματική Υπηρεσία Πειραιά προσδιόρισε την αντικειμενική αξία του ανωτέρω ακινήτου στο ποσό των 263.978€ για τα κτίσματα και στο ποσό των 473.576,13€ για το οικόπεδο. Να σημειωθεί εδώ, ότι η τεχνική έκθεση που προσκομίζεται από τις αιτούσες και προσδιορίζει την αγοραία αξία του ακινήτου στο ποσό των 2.000.000€ δεν κρίνεται πειστική, καθόσον αντικρούεται από τα παραπάνω αποδειχθέντα αλλά και για το λόγο ότι σε κανένα σημείο της δε γίνεται αναφορά στην παλαιότητα και το έτος κατασκευής των υφισταμένων κτιρίων, ενώ χρησιμοποιούνται απρόσφορα συγκριτικά&nbsp; στοιχεία δηλαδή&nbsp; αγγελίες για πώληση ακινήτων – διαμερισμάτων στην ευρύτερη περιοχή του Πειραιά, κατασκευής δεκαετίας 2000 και εντεύθεν. Επίσης, τα επικαλούμενα από τις αιτούσε ως συγκριτικά στοιχεία, όπως δικαστικές αποφάσεις καθορισμού τιμής μονάδος απαλλοτρίωσης σε παρακείμενες περιοχές, αλλά και συμβόλαια, δεν προσφέρονται ως πρόσφορα συγκριτικά στοιχεία, καθόσον είναι πολύ προγενέστερα&nbsp; (2004, 2005, 2006, 2007), του χρόνου εκτίμησης της αξίας του επιδίκου που είναι ο χρόνος της συζήτησης της αιτήσεως. Με βάση λοιπόν τα παραπάνω αποδειχθέντα, το Δικαστήριο κρίνει ότι η προσωρινή τιμή μονάδος αποζημίωσης του ακινήτου επί του οποίου κηρύχθηκε αναγκαστική απαλλοτρίωση για λόγους δημόσιας ωφέλειας, υπέρ και με δαπάνες της 2<sup>ης</sup> αιτούσας, πρέπει να καθορισθεί στο ποσό των 290€ /τμ για το οικόπεδο και στο ποσό των 250€ ανά τμ και όχι ανά κμ, όπως αβασίμως αιτούνται οι αιτούσες, για τα κτίσματα. Επίσης, όσον αφορά τα υπόλοιπα επικείμενα, πρέπει να καθορισθεί η αξία τους ως ακολούθως : 1) για τις δύο υδραυλικές συνδέσεις μαζί με αγωγούς και σωλήνες αποχέτευσης σε κάθε κτίριο, προς τον κεντρικό αγωγό αποχέτευσης για κάθε κτίριο, όπως αυτό αποτελείται από βρύσες κλπ, στο ποσό των 40.000€ κατ’αποκοπήν. 2) Για την εξωτερική μόνωση των 531τμ, στο ποσό των 80€ ανά τμ. 3) Για την πλακόστρωση των 507τμ στο ποσό των 80€ ανά τμ. 4) Για τα 56,68 τρέχοντα μέτρα των εξωτερικών τσιμεντένιων κλιμάκων με μάρμαρα και προστατευτικά, εκτός περιγράμματος οικοδομής, κατ’αποκοπήν 30.000€. 5) Για τα 7.44 μέτρα της μεταλλικής σκάλας με προστατευτικά κάγκελα, κατ’αποκοπή 2.500€. 6) Για τον κτιστό μαντρότοιχο 56,50 μ από οπλισμένο σκυρόδεμα σοβαντισμένο και βαμμένο, ύψους 2,5μ και πάχους 0,45, 450€ το τρέχον μέτρο. 7) Για τα 237,20μ μεταλλικού προστατευτικού κιγκλιδώματος 150€ το τρέχον μέτρο και 8) Για τις δύο πλήρεις μπασκέτες 1.500€ η κάθε μία. Ωστόσο, πρέπει να διαταχθεί η καταβολή εγγυοδοσίας υπέρ της ΟΣΚ ΑΕ, εκ μέρους των δικαιούχων, ποσοστού 20% επί του ποσού της αποζημίωσης, με την κατάθεση εγγυητικής επιστολής πιστωτικού ιδρύματος που λειτουργεί νόμιμα στην Ελλάδα. Με βάση τα παραπάνω, πρέπει να γίνουν μερικώς δεκτές οι κρινόμενες αιτήσεις ως ουσιαστικώς βάσιμες κατά τα ειδικότερα αναφερόμενα στο διατακτικό και να καταδικασθεί η υπερ ης η απαλλοτρίωση και υπόχρεη σε αποζημίωση 2<sup>η</sup> αιτούσα, στη δικαστική δαπάνη των αιτουσών – δικαιούχων της αποζημίωσης (18παρ4 Ν 2882/2001), κατά τα οριζόμενα στο διατακτικό.</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p>Δικάζει κατ’αντιμωλιαν των διαδίκων και συνεκδικάζει τις από 16-10-2014 (…../2014) και 23-12-2013 (…../2013) αιτήσεις.</p>
   <p>Απορρίπτει την από 16-10-2014 αίτηση, ως προς την 4<sup>η</sup> αιτούσα.</p>
   <p>Δέχεται τις αιτήσεις εν μέρει.</p>
   <p>Καθορίζει την προσωρινή τιμή μονάδας αποζημίωσης του στο σκεπτικό της παρούσας αναφερομένου και για λόγους δημόσιας ωφέλειας απαλλοτριωμένου ακινήτου στο ποσό των 290€ ανά τμ για το οικόπεδο και στο ποσό των 250€ ανά τμ για τα κτίσματα και ως ακολούθως για τα υπόλοιπα επικείμενα, ήτοι : 1) για τις δύο υδραυλικές συνδέσεις μαζί με αγωγούς και σωλήνες αποχέτευσης σε κάθε κτίριο προς τον κεντρικό αγωγό αποχέτευσης για κάθε κτίριο, όπως αυτό αποτελείται από βρύσες κλπ, στο ποσό των 40.000€ κατ’αποκοπήν. 2) Για την εξωτερική μόνωση των 531τμ στο ποσό των 80€ ανά τμ. 3) Για την πλακόστρωση των 507τμ στο ποσό των 80€ ανά τμ. 4) Για τα 56,68 τρέχοντα μέτρα των εξωτερικών τσιμεντένιων κλιμάκων με μάρμαρα και προστατευτικά, εκτός περιγράμματος οικοδομής, κατ’αποκοπήν 30.000€. 5) Για τα 7.44 μέτρα της μεταλλικής σκάλας με προστατευτικά κάγκελα, κατ’αποκοπή 2.500€. 6) Για τον κτιστό μαντρότοιχο 56,50 μ από οπλισμένο σκυρόδεμα σοβαντισμένο και βαμμένο, ύψους 2,5μ και πάχους 0,45, 450€ το τρέχον μέτρο. 7) Για τα 237,20μ μεταλλικού προστατευτικού κιγκλιδώματος 150€ το τρέχον μέτρο και 8) Για τις δύο πλήρεις μπασκέτες 1.500€ η κάθε μία.</p>
   <p>Διατάσσει την αποβολή των αιτουσών – καθων η από 23-12-2013 (1450/2013) αίτηση από το απαλλοτριούμενο ακίνητο, υπό την αίρεση της παρακατάθεσης της νόμιμης αποζημίωσης στο Ταμείο Παρακαταθηκών και Δανείων.</p>
   <p>Διατάσσει την παροχή εγγυήσεως υπέρ της εταιρίας «ΚΤΙΡΙΑΚΕΣ ΥΠΟΔΟΜΕΣ&nbsp; ΑΝΩΝΥΜΗ ΕΤΑΙΡΕΙΑ» ως καθολικής διαδόχου της ΟΣΚ ΑΕ, εκ μέρους των δικαιούχων της αποζημίωσης (αιτουσών της από 16-10-2014 (…../2014) αίτησης, με την καταβολή εγγυητικής επιστολής πιστωτικού ιδρύματος που λειτουργεί νόμιμα στην Ελλάδα, ποσού ίσου με ποσοστό 20% της νόμιμης αποζημίωσης για κάθε μία δικαιούχο.</p>
   <p>Καταδικάζει την εταιρία «ΚΤΙΡΙΑΚΕΣ ΥΠΟΔΟΜΕΣ&nbsp; ΑΝΩΝΥΜΗ ΕΤΑΙΡΕΙΑ»&nbsp; στη δικαστική δαπάνη των δικαιούχων της αποζημίωσης και ειδικότερα α) στην αμοιβή και τα έξοδα του πληρεξουσίου δικηγόρου τους, τα οποία ορίζει στα 400€ και β) σε ποσοστό 2% επί της ανωτέρω καθορισθείσας αποζημιώσεως</p>
   <p>Κρίθηκε, αποφασίσθηκε και δημοσιεύθηκε στον Πειραιά σε έκτακτη, δημόσια στο ακροατήριό του συνεδρίαση,&nbsp; στις <strong>26 Ιανουαρίου 2018</strong>, χωρίς την παρουσία των διαδίκων και των πληρεξουσίων τους δικηγόρων.</p>
   <p><strong>Η &nbsp;ΔΙΚΑΣΤΗΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </strong><strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</strong><strong>&nbsp;&nbsp;Η ΓΡΑΜΜΑΤΕΑΣ</strong></p>
  </div><!-- .entry-content -->
 </article>
</div></div></div></body></html>