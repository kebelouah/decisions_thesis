<html><body><h1>Αριθμός Απόφασης 287/2018</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=4072<br/><div class="content"><div class="content-inner">
 <article id="post-4072" class="entry entry-single post-4072 post type-post status-publish format-standard hentry category-24 category-18">
  <h1 class="entry-title entry--item h2">Αριθμός Απόφασης 287/2018</h1>
  <div class="entry-content entry--item">
   <div class="printomatic pom-small-black " id="id3854" data-print_target="article"></div>
   <p style="text-align: center;"><strong>ΕΦΕΤΕΙΟ ΠΕΙΡΑΙΩΣ</strong></p>
   <p style="text-align: center;"><strong>ΕΙΔΙΚΗ ΔΙΑΔΙKΑΣΙΑ</strong></p>
   <p style="text-align: center;"><strong>Αριθμός Απόφασης:&nbsp;&nbsp;&nbsp;&nbsp; 287/2018</strong></p>
   <p style="text-align: center;"><strong>ΤΟ ΜΟΝΟΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p>Συγκροτήθηκε από το Δικαστή Ιωάννη Γερωνυμάκη, Εφέτη, ο οποίος ορίσθηκε από τον Πρόεδρο του Τριμελούς Συμβουλίου Διευθύνσεως του Εφετείου Πειραιώς και τη Γραμματέα&nbsp; Δ.Π..</p>
   <p style="text-align: center;"><strong>ΑΦΟΥ ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center;"><strong>ΣΚΕΦΤΗΚΕ ΚΑΤΑ ΤΟ ΝΟΜΟ</strong></p>
   <p>Η κρινόμενη έφεση κατά της υπ’ αριθ. 2799/2015 οριστικής απόφασης του Μονομελούς Πρωτοδικείου Πειραιώς, που εκδόθηκε αντιμωλία των διαδίκων κατά την ειδική διαδικασία των μισθωτικών διαφορών, ασκήθηκε νομότυπα και εμπρόθεσμα εντός της διετίας από την έκδοση της (άρθρα 495 επ., 511, 513 παρ. 1β, 518 παρ. 2, 520 του ΚΠολΔ), δοθέντος ότι από τη δικογραφία δεν αποδεικνύεται ούτε κανείς από τους διαδίκους επικαλείται ότι η προσβαλλόμενη απόφαση έχει επιδοθεί και αρμοδίως φέρεται προς εκδίκαση ενώπιον του Δικαστηρίου αυτού (άρθρο 19 του ΚΠολΔ) ενώ καταβλήθηκαν και τα νόμιμα παράβολα με αριθμούς ../2016 (ΤΑΧΔΙΚ), ../2016 (ΤΑΧΔΙΚ), …/2016 (ΔΗΜΟΣΙΟΥ), …/2016 (ΔΗΜΟΣΙΟΥ) και ../2016 (ΔΗΜΟΣΙΟΥ) συνολικού ποσού 200 ευρώ τα οποία επισυνάπτονται στην από 8/12/2016 έκθεση που συνέταξε η Γραμματέας του Μονομελούς Πρωτοδικείου Πειραιώς κατ’ άρθρο 495 παρ. 4 του ΚΠολΔ. Πρέπει, επομένως, να γίνει τυπικά δεκτή και να ερευνηθεί ως προς το παραδεκτό και βάσιμο των λόγων της, κατά την ίδια ως άνω διαδικασία (άρθρα 533 παρ.1 του ΚΠολΔ).</p>
   <p>Ο ενάγων, ήδη πρώτος εφεσίβλητος, στην από 14/11/2014 αγωγή του ισχυρίστηκε ότι είναι νόμιμα διορισμένος διαχειριστής, με την από 11/6/2014 απόφαση της Γενικής Συνέλευσης των συνιδιοκτητών της αναφερόμενης στην αγωγή πολυκατοικίας, διεπόμενης από τις διατάξεις του ν. 3741/1929, για την οποία έχει συνταχθεί και μεταγράφει νόμιμα η υπ’ αριθμ. …./29.5.1964 πράξη σύστασης οριζόντιας ιδιοκτησίας και κανονισμός πολυκατοικίας του Συμβολαιογράφου Αθηνών ………., ότι η εναγόμενη, ήδη εκκαλούσα, είναι ιδιοκτήτρια, δυνάμει της υπ’ αριθμ. …/1983 πράξης δήλωσης αποδοχής κληρονομίας της συμβολαιογράφου Πειραιά ….. και του υπ’ αριθμ. …../1997 συμβολαίου γονικής παροχής της συμβολαιογράφου Αθηνών …….., νομίμως μεταγεγραμμένων, του με στοιχεία Δ1 γραφείου της ανωτέρω πολυκατοικίας, ότι με βάση την ως άνω συστατική πράξη και τον κανονισμό η συμμετοχή της ιδιοκτησίας της στις κοινόχρηστες δαπάνες της πολυκατοικίας καθορίζονται για τις δαπάνες θυρωρού, φωτισμού, καθαρισμού κοινοχρήστων και αναβατήρα σε ποσοστό 10,20‰, για τις δαπάνες αποχέτευσης και υδραυλικών κοινοχρήστων 10,20‰ και για τις δαπάνες κεντρικής θέρμανσης ανάλογα με την επιφάνεια των θερμαντικών σωμάτων και ότι δεν έχει καταβάλει τις κοινόχρηστες δαπάνες που αναλογούν στην ανωτέρω οριζόντια ιδιοκτησία της για τους μήνες από τον Ιούλιο του έτους 1999 έως και τον Αύγουστο του έτους 2014, όπως αναλυτικά το σύνολο των κοινόχρηστων δαπανών, η αναλογία της εναγομένης και οι επί μέρους δαπάνες, κατά ποσό και είδος μηνιαίως αναφέρονται στην αγωγή. Ζητούσε να υποχρεωθεί η εναγόμενη να του καταβάλει το συνολικό ποσό των 3.133,47 ευρώ με το νόμιμο τόκο απ’ το τέλος κάθε οφειλόμενου μήνα, άλλως απ’ την επόμενη της επίδοσης της αγωγής και έως την ολοσχερή εξόφληση. Η εναγόμενη ενώπιον του ίδιου Δικαστηρίου άσκησε την από 18/2/2015 προσεπίκληση και την ενωμένη σε αυτή παρεμπίπτουσα αγωγή στην οποία ισχυριζόμενη ότι δυνάμει του από 19/11/1997 ιδιωτικού συμφωνητικού εκμίσθωσε την ανωτέρω οριζόντια ιδιοκτησία στον παρεμπιπτόντως εναγόμενο, ήδη δεύτερο εφεσίβλητο, προκειμένου να το χρησιμοποιήσει ως δικηγορικό γραφείο, ότι σύμφωνα με το ανωτέρω ιδιωτικό συμφωνητικό ο τελευταίος ανέλαβε την υποχρέωση να της καταβάλλει μεταξύ άλλων και τις προβλεπόμενες στον κανονισμό της πολυκατοικίας κοινόχρηστες δαπάνες, τις οποίες όμως δεν της κατέβαλλε και ζητούσε να υποχρεωθεί ο παρεμπίπτων εναγόμενος να υποχρεωθεί να της καταβάλει το ποσό που θα καταλογιστεί σε αυτή με την κύρια ως άνω αγωγή. Το πρωτοβάθμιο Δικαστήριο αφού συνεκδίκασε την αγωγή και την προσεπίκληση με την ενωμένη σε αυτή παρεμπίπτουσα αγωγή δέχθηκε αυτές εν μέρει, υποχρέωσε την εναγόμενη να καταβάλει στον ενάγοντα το ποσό των 3.081,87 ευρώ με το νόμιμο τόκο από την επίδοση της αγωγής έως την εξόφλησή του και τον παρεμπιπτόντως εναγόμενο να καταβάλει στην παρεμπιπτόντως ενάγουσα το ποσό των 633,10 ευρώ, πλέον τόκων και δικαστικών εξόδων με το νόμιμο τόκο από την επόμενη της καταβολής έως την εξόφλησή του. Κατά της απόφασης αυτής παραπονείται η εκκαλούσα – εναγόμενη – παρεμπιπτόντως ενάγουσα με την υπό κρίση έφεση της για κακή εφαρμογή του νόμου και εσφαλμένη εκτίμηση των αποδείξεων και ζητεί να γίνει αυτή δεκτή ώστε να εξαφανιστεί η προσβαλλόμενη απόφαση, να απορριφθεί η κύρια αγωγή στο σύνολό της και να γίνει δεκτή η παρεμπίπτουσα αγωγή της.</p>
   <p>Από τις διατάξεις των άρθρων 1, 2, 3, 4 παρ. 2, 5 και 13 του ν. 3741/29 και 1002 του ΑΚ προκύπτει ότι οι συνιδιοκτήτες κοινής οικοδομής που υπάγεται στο καθεστώς του νόμου αυτού μπορούν με συμφωνία τους να ρυθμίσουν τα δικαιώματα και τις υποχρεώσεις τους τόσο στα κοινά μέρη που μπορούν να καθορίζουν οι ίδιοι όσο και στις διηρημένες ιδιοκτησίες τους κατά παρέκκλιση των διατάξεων του νόμου αυτού, που είναι ενδοτικό δίκαιο, καθορίζοντας συνελεύσεις και διορίζοντας διαχειριστή που θα τους εκπροσωπεί ενώπιον των Δικαστηρίων. Διαχειριστής μπορεί με απόφαση της γενικής συνελεύσεως των συνιδιοκτητών να διοριστεί συνιδιοκτήτης ή τρίτος. Από το συνδυασμό δε των διατάξεων των άρθρων 62, 64 παρ. 3 και 286 του ΚΠολΔ προκύπτει, ότι ο κατά το άρθρο 4 παρ. 1 και 2 του πιο πάνω νόμου, ο οποίος διατηρήθηκε σε ισχύ με το άρθρο 54 του ΕισΝΑΚ, διαχειριστής πολυώροφης οικοδομής, αν δεν ορίζεται διαφορετικά στον κανονισμό της, εκπροσωπεί και ενώπιον των δικαστηρίων το σύνολο των ιδιοκτητών της, ως ένωση προσώπων η οποία στερείται νομικής προσωπικότητας, παριστάμενος ως ενάγων ή εναγόμενος για τις υποθέσεις που σχετίζονται με τη διαχείριση αυτής, δυνάμενος να εναγάγει συνιδιοκτήτη ή να εναχθεί από αυτόν για κάθε διαφορά από τη σχέση της συνιδιοκτησίας (ΑΠ 276/1998 ΕλλΔ 39, 1608, ΑΠ 702/1987 ΕΔΠ 1989, 97, ΑΠ 523/1987 ΝοΒ 36, 1214). Προκειμένου περί αγωγής του διαχειριστή της πολυκατοικίας, υπαγόμενης στο καθεστώς του ν. 3741/29, κατά συνιδιοκτήτη αυτής για την καταβολή κοινοχρήστων δαπανών, πρέπει, πέραν των παρατιθέμενων στη διάταξη του άρθρου 118 του ΚΠολΔ στοιχείων, για το κατ’ άρθρο 216 παρ. 1 του ΚΠολΔ ορισμένο αυτής, να μνημονεύονται στην αγωγή επί ποινή απαραδέκτου αυτής: 1) η πράξη συστάσεως της οροφοκτησίας, ο κανονισμός των σχέσεων μεταξύ των συνιδιοκτητών της πολυώροφης οικοδομής και η μεταγραφή τους, 2) ότι ο ενάγων ή ο εκπροσωπών την κοινωνία των συνιδιοκτητών διαχειριστής της πολυκατοικίας έχει εκλεγεί ή διορισθεί με νόμιμο τρόπο, 3) ο τίτλος κτήσεως της κυριότητας του εναγομένου επί της χωριστής ιδιοκτησίας του στην οικοδομή και η μεταγραφή αυτού, 4) οι σχετικές δαπάνες κατ’ είδος και το μηνιαίο ποσό τους κατά κατηγορία, όπως επίσης 5) τα ποσοστά συμμετοχής της ιδιοκτησίας του εναγομένου σε κάθε κατηγορία των προδιαληφθεισών δαπανών και τα ποσά που του αναλογούν επ’ αυτών ανά μήνα, ούτως ώστε να προκύπτει το συνολικό ποσό του αιτήματος (ΑΠ 377/2003 ΕλλΔνη 2003, 781, ΑΠ 1589/1999 ΕλλΔνη 41, 127, ΕφΠατρ 172/2006 ΑχΝ 2007, 669, ΕφΑθ 8483/2005 ΕΔΠ 2005, 281). Εν προκειμένω η αγωγή περιέχει όλα τα απαραίτητα στοιχεία για την πληρότητα της, καθώς εκθέτεται η πράξη σύστασης της οροφοκτησίας και ο κανονισμός της πολυκατοικίας, η εκλογή του ενάγοντος ως ειδικού διαχειριστή, ο τρόπος κτήσης της κυριότητας της εναγόμενης επί της οριζόντιας ιδιοκτησίας της, οι κοινόχρηστες δαπάνες που τη βαρύνουν και το ποσοστό τους καθώς και το μηνιαίο ποσό κάθε μίας αυτών, λαμβανομένου υπόψη ότι εκτός των όσων ανωτέρω εκθέτονται στην αγωγή επισυνάπτονται σε αυτή και αποτελούν αναπόσπαστο τμήμα της όλες οι εξοφλητικές αποδείξεις του επίδικου χρονικού διαστήματος, όπου εμφαίνονται αναλυτικά οι ανωτέρω οφειλόμενες κοινόχρηστες δαπάνες. Επομένως το πρωτοβάθμιο Δικαστήριο που με την προσβαλλόμενη απόφαση του απέρριψε την προβαλλόμενη ενώπιόν του σχετική ένσταση της εναγόμενης, έστω με συνοπτική αιτιολογία, η οποία αντικαθίσταται από την παρούσα (άρθρο 534 του ΚΠολΔ), ορθά εφάρμοσε το νόμο και πρέπει ο <strong>πρώτος λόγος</strong> της έφεσης με τον οποίο η εκκαλούσα παραπονείται για εσφαλμένη απόρριψη της ένστασης αυτής να απορριφθεί ως ουσιαστικά αβάσιμος.</p>
   <p>Από την εκτίμηση όλων των εγγράφων που οι διάδικοι προσκομίζουν και επικαλούνται είτε ως άμεσα αποδεικτικά μέσα είτε για τη συναγωγή δικαστικών τεκμηρίων, αποδεικνύονται τα ακόλουθα πραγματικά περιστατικά: Η ευρισκόμενη στον Πειραιά, στην οδό …….., πολυκατοικία έχει υπαχθεί στο καθεστώς οροφοκτησίας σύμφωνα με τις διατάξεις του ν. 4741/1929 σε συνδυασμό με αυτές των άρθρων 1002 και 1117 του ΑΚ, δυνάμει της υπ’ αριθμ. …./29.5.1964 πράξης συστάσεως οριζοντίου ιδιοκτησίας και κανονισμού πολυκατοικίας του συμβολαιογράφου Αθηνών . …, που έχει νόμιμα μεταγραφεί στα βιβλία μεταγραφών του Υποθηκοφυλακείου Πειραιώς στον τόμο …. με αύξοντα αριθμό μεταγραφής ….. Σύμφωνα με την από 11/6/2014 απόφαση της γενικής συνέλευσης των συνιδιοκτητών της πολυκατοικίας, η οποία λήφθηκε με την παρουσία συνιδιοκτητών εκπροσωπούντων ποσοστό 705,40‰ της συνιδιοκτησίας, ο ενάγων ορίστηκε ως ειδικός διαχειριστής, με την εντολή να προβεί σε όλες τις ενέργειες προκειμένου να εισπραχθούν από διάφορους συνιδιοκτήτες της πολυκατοικίας οι οφειλόμενες από αυτούς κοινόχρηστες δαπάνες. Η εναγόμενη είναι ιδιοκτήτρια της με στοιχεία Δ1 οριζόντιας ιδιοκτησίας – γραφείου που βρίσκεται στον τέταρτο όροφο της εν λόγω πολυκατοικίας, της οποίας την κυριότητα απέκτησε κατά το ποσοστό 3/8 εξ αδιαιρέτου δυνάμει της υπ’ αριθμ. …/1983 πράξης δήλωσης αποδοχής κληρονομίας της συμβολαιογράφου Πειραιά ……., που έχει νόμιμα μεταγραφεί στα βιβλία μεταγραφών του Υποθηκοφυλακείου Πειραιά στον τόμο&nbsp; … με αύξοντα αριθμό μεταγραφής … και κατά το ποσοστό 5/8 εξ αδιαιρέτου κατά την ψιλή κυριότητα δυνάμει του υπ’ αριθμ. …/1997 συμβολαίου γονικής παροχής της συμβολαιογράφου Αθηνών …….., που έχει νόμιμα μεταγραφεί στα βιβλία μεταγραφών του Υποθηκοφυλακείου Πειραιά στον τόμο … με αύξοντα αριθμό μεταγραφής ….. Σύμφωνα με την πιο πάνω πράξη σύστασης οριζόντιας ιδιοκτησίας η οριζόντια ιδιοκτησία της εναγόμενης έχει εμβαδόν 26,38 τ.μ., με ποσοστό συνιδιοκτησίας επί του οικοπέδου 5,10‰ και συμμετοχής στις κοινόχρηστες δαπάνες θυρωρού, φωτισμού, καθαρισμού κοινοχρήστων και του ανελκυστήρα 10,20‰, στις δαπάνες αποχέτευσης και υδραυλικών κοινοχρήστων 10,20‰, ενώ στις δαπάνες κεντρικής θέρμανσης συμμετέχει με ποσοστό ανάλογο της επιφάνειας των θερμαντικών σωμάτων. Η εναγόμενη όμως δεν ήταν συνεπής στην καταβολή των αναλογούντων στην ιδιοκτησία της κοινόχρηστων δαπανών, διότι όπως υποδεικνύεται από τις προσκομιζόμενες και επικαλούμενες από τον ενάγοντα αποδείξεις οφείλει:</p>
   <p>Για τον Ιούλιο 1999 για κοινόχρηστα 5,78 ευρώ (1.972 δρχ.), για το ανελκυστήρα 1,79 ευρώ (611 δρχ) για τη έκδοση λογαριασμών 0,21 ευρώ (70 δρχ) και συνολικά 7,78 ευρώ.</p>
   <p>Για το έτος 2001: α) τον Ιούνιο για κοινόχρηστα 24,94 ευρώ (8.500 δρχ.), για θέρμανση 21,75 ευρώ (7.413 δρχ.), για έκδοση λογαριασμού 0,24 ευρώ (83 δρχ.), β) τον Αύγουστο για κοινόχρηστα 22,32 ευρώ (7.604 δρχ), για θέρμανση 22,28 ευρώ (7.591 δρχ.), για έκδοση λογαριασμού 0,24 ευρώ (83 δρχ), γ) τον Οκτώβριο για κοινόχρηστα 31,74 ευρώ (10.817 δρχ.), για θέρμανση 4,21 ευρώ (1.433 δρχ), για έκδοση λογαριασμού 0,24 ευρώ (83 δρχ.) και συνολικά 128,20 ευρώ</p>
   <p>Για το έτος 2002: α) τον Ιανουάριο, για κοινόχρηστα 5 ευρώ, για ανελκυστήρα 2 ευρώ, β) το Φεβρουάριο, για κοινόχρηστα 31 ευρώ, για θέρμανση 10 ευρώ, γ) το Μάρτιο, για κοινόχρηστα 4,81 ευρώ, για ανελκυστήρα 1,82 ευρώ, για έξοδα λογαριασμού 6,84 ευρώ, δ) τον Απρίλιο, για κοινόχρηστα 22,58 ευρώ, για θέρμανση 7,78 ευρώ, για έξοδα λογαριασμού 0,25 ευρώ, ε) τον Ιούνιο, για θέρμανση 30,21 ευρώ, για ειδικά έξοδα 2,56 ευρώ (πλέον 0,11 ευρώ αμοιβή εταιρίας κοιν/στων), στ) τον Αύγουστο για θέρμανση 27,77 ευρώ (πλέον 0,11 ευρώ αμοιβή εταιρίας κοιν/στων), ζ) τον Οκτώβριο για θέρμανση 30,19 ευρώ, για ειδικά έξοδα 7,54 (πλέον 0,11 ευρώ αμοιβή εταιρίας κοιν/στων), η) το Δεκέμβριο, για θέρμανση 24,84 ευρώ, για ειδικά έξοδα 4,10 ευρώ (πλέον 0,11 αμοιβή εταιρίας κοιν/στων) και συνολικά 213,10 ευρώ.</p>
   <p>Για το έτος 2003: α) το Φεβρουάριο για θέρμανση 21,25 ευρώ, για ειδικά έξοδα 11,18 ευρώ, για αμοιβή εταιρίας 0,11 ευρώ, β) το Μάρτιο για κοινόχρηστα 6,95 ευρώ, για ανελκυστήρα 1,85 ευρώ, γ) τον Απρίλιο για κοινόχρηστα 8,24 ευρώ, για ανελκυστήρα 1,85 ευρώ, για θέρμανση 23,34 ευρώ, δ) το Μάιο για κοινόχρηστα 10,84, για ανελκυστήρα 1,85 ευρώ, ε) τον Ιούνιο για κοινόχρηστα 7,73 ευρώ, για ανελκυστήρα 1,85 ευρώ, για θέρμανση 35,70 ευρώ, για αμοιβή εταιρίας κοιν/στων 0,11 ευρώ, στ) τον Ιούλιο για κοινόχρηστα 7,27 ευρώ, για ανελκυστήρα 1,85 ευρώ, ζ) τον Αύγουστο για κοινόχρηστα 7,34 ευρώ, για ανελκυστήρα 1,85 ευρώ, για θέρμανση 23,72 ευρώ, για αμοιβή εταιρίας κοιν/στων 0,11 ευρώ, η) το Σεπτέμβριο για κοινόχρηστα 5,02 ευρώ, για ανελκυστήρα 1,85 ευρώ, θ) τον Οκτώβριο για κοινόχρηστα 9,47 ευρώ, για ανελκυστήρα 1,85 ευρώ, για θέρμανση 19,63 ευρώ, για ειδικά έξοδα 23,13 ευρώ, για αμοιβή εταιρίας 0,11 ευρώ, ι) το Νοέμβριο για κοινόχρηστα 7,42 ευρώ, για ανελκυστήρα 1,85 ευρώ, ια) το Δεκέμβριο για κοινόχρηστα 8,48 ευρώ, για ανελκυστήρα 1,85 ευρώ, για θέρμανση 26,90 ευρώ, για αμοιβή εταιρίας 0,11 ευρώ και συνολικά 282,66 ευρώ.</p>
   <p>Για το έτος 2004: α) τον Ιανουάριο για κοινόχρηστα 5,02 ευρώ, για ανελκυστήρα 1,85 ευρώ, β) το Φεβρουάριο για κοινόχρηστα 9,78 ευρώ, για ανελκυστήρα 1,85 ευρώ,&nbsp; για θέρμανση 29,13 ευρώ, για αμοιβή εταιρίας 0,11 ευρώ, γ) το Μάρτιο για κοινόχρηστα 7,42 ευρώ, για ανελκυστήρα 1,85 ευρώ, δ) τον Απρίλιο για κοινόχρηστα 8,74 ευρώ, για ανελκυστήρα 1,85 ευρώ,&nbsp; για θέρμανση 22,95 ευρώ, για αμοιβή εταιρίας κοιν/στων 0,11 ευρώ, ε) το Μάιο για κοινόχρηστα 5,04 ευρώ, για ανελκυστήρα 1,85 ευρώ, στ) τον Ιούνιο για κοινόχρηστα 9,40 ευρώ, για ανελκυστήρα 1,85 ευρώ, για θέρμανση 26,04 ευρώ, για αμοιβή εταιρίας κοιν/στων 0,11 ευρώ ζ) τον Ιούλιο για κοινόχρηστα 8,15 ευρώ, για ανελκυστήρα 1,85 ευρώ, η) τον Αύγουστο για ανελκυστήρα 1,85 ευρώ, για κοινόχρηστα 5,03 ευρώ, για θέρμανση 24,50 ευρώ, για αμοιβή εταιρίας κοιν/στων 0,11 ευρώ, θ) το Σεπτέμβριο για κοινόχρηστα 5,03 ευρώ, για ανελκυστήρα 1,85 ευρώ, ι) τον Οκτώβριο κοινόχρηστα 10,04 ευρώ, ανελκυστήρα 1,85 ευρώ, για θέρμανση 23,49 ευρώ, για αμοιβή εταιρίας κοινοχρήστων&nbsp; 0,11 ευρώ, ια) το Νοέμβριο για κοινόχρηστα 7,50 ευρώ, για ανελκυστήρα 1,85 ευρώ,&nbsp; ιβ) το Δεκέμβριο για κοινόχρηστα 8,38 ευρώ, για ανελκυστήρα 1,85 ευρώ, για θέρμανση 22,02 ευρώ, για αμοιβή εταιρίας κοινοχρήστων&nbsp; 0,11 ευρώ και συνολικά 260,52 ευρώ</p>
   <p>Για το έτος 2005: α) τον Ιανουάριο για κοινόχρηστα 5,06 ευρώ, για ανελκυστήρα 2,15 ευρώ, β) το Φεβρουάριο για κοινόχρηστα 9,86 ευρώ, για ανελκυστήρα 1,85 ευρώ,&nbsp; για θέρμανση 31,53 ευρώ, για αμοιβή εταιρίας κοινοχρήστων&nbsp; 0,11 ευρώ, γ) το Μάρτιο για κοινόχρηστα 5,31 ευρώ, δ) τον Απρίλιο για κοινόχρηστα 10,90 ευρώ, για θέρμανση 21,48 ευρώ, για αμοιβή εταιρίας κοινοχρήστων&nbsp; 0,11 ευρώ, ε) το Μάιο για κοινόχρηστα 5,06 ευρώ, στ) τον Ιούνιο για κοινόχρηστα 8,30 ευρώ, για θέρμανση 31,60 ευρώ, για αμοιβή εταιρίας κοινοχρήστων&nbsp; 0,11 ευρώ, ζ) τον Ιούλιο για κοινόχρηστα 5,04 ευρώ, η) τον Αύγουστο για κοινόχρηστα 8,03 ευρώ, για θέρμανση 25,89 ευρώ, για αμοιβή εταιρίας κοινοχρήστων 0,11 ευρώ, θ) το Σεπτέμβριο για κοινόχρηστα 5,04 ευρώ, ι) τον Οκτώβριο για κοινόχρηστα 7,33 ευρώ, για θέρμανση 24,34 ευρώ, για αμοιβή εταιρίας κοινοχρήστων 0,11 ευρώ, ια) το Νοέμβριο για κοινόχρηστα 7,61 ευρώ, ιβ) το Δεκέμβριο για κοινόχρηστα 7,96 ευρώ, για θέρμανση 60,04 ευρώ, για αμοιβή εταιρίας κοινοχρήστων&nbsp; 0,11 ευρώ και συνολικά 285,04 ευρώ</p>
   <p>Για το έτος 2006: α) τον Ιανουάριο για κοινόχρηστα 5,29 ευρώ, β) το Φεβρουάριο για κοινόχρηστα, 8,50 ευρώ, για θέρμανση 32,45, για αμοιβή εταιρίας κοινοχρήστων&nbsp; 0,11 ευρώ, γ) τον Απρίλιο για θέρμανση 22,72 ευρώ, για αμοιβή εταιρίας κοινοχρήστων&nbsp; 0,11 ευρώ, δ) το Μάιο για κοινόχρηστα 5,04 ευρώ, για ανελκυστήρα 1,44 ευρώ, ε) τον Ιούνιο για κοινόχρηστα 9,14 ευρώ, για ανελκυστήρα 1,44 ευρώ, για θέρμανση 34,08 ευρώ, για αμοιβή εταιρίας 0,11 ευρώ, στ) τον Ιούλιο για κοινόχρηστα 6,07 ευρώ, για ανελκυστήρα 1,44 ευρώ, ζ) τον Αύγουστο για κοινόχρηστα 8,76 ευρώ, για ανελκυστήρα 1,44 ευρώ, για θέρμανση 29,90 ευρώ, για αμοιβή εταιρίας κοινοχρήστων 0,11 ευρώ, η) το Σεπτέμβριο για κοινόχρηστα 5,06 ευρώ, για ανελκυστήρα 1,44 ευρώ, θ) τον Οκτώβριο για κοινόχρηστα 9,20 ευρώ, για ανελκυστήρα 1,44 ευρώ, για θέρμανση 24,57 ευρώ, για αμοιβή εταιρίας κοινοχρήστων 0,11 ευρώ, ι) το Νοέμβριο για κοινόχρηστα 7,50 ευρώ, για ανελκυστήρα 1,44 ευρώ, ια) το Δεκέμβριο για κοινόχρηστα 8,66 ευρώ, για ανελκυστήρα 1,44 ευρώ, για θέρμανση 32,45 ευρώ, για αμοιβή εταιρίας κοινοχρήστων 0,11 ευρώ και συνολικά 261,59 ευρώ.</p>
   <p>Για το έτος 2007: α) το Μάιο για κοινόχρηστα 5,17 ευρώ, για ανελκυστήρα 1,44 ευρώ, β) τον Ιούνιο για κοινόχρηστα 9,48 ευρώ, για ανελκυστήρα 1,44 ευρώ, για θέρμανση 28,75 ευρώ, για αμοιβή εταιρίας κοινοχρήστων 0,11 ευρώ γ) το Σεπτέμβριο για κοινόχρηστα 5,06 ευρώ, για ανελκυστήρα 1,44 ευρώ, δ) τον Οκτώβριο για κοινόχρηστα 9,31 ευρώ, για ανελκυστήρα 1,44 ευρώ, για θέρμανση 31,37 ευρώ, για αμοιβή εταιρίας κοινοχρήστων 0,11 ευρώ, ε) το Νοέμβριο για κοινόχρηστα 7,81 ευρώ, για ανελκυστήρα 1,44 ευρώ, στ) το Δεκέμβριο για κοινόχρηστα 9,55 ευρώ, για ανελκυστήρα 1,44 ευρώ, για θέρμανση 29,13 ευρώ, για αμοιβή εταιρίας κοινοχρήστων 0,11 ευρώ και συνολικά 144,60 ευρώ.</p>
   <p>Για το έτος 2008: α) το Μάρτιο για κοινόχρηστα 7,51 ευρώ, για ανελκυστήρα 1,44 ευρώ, β) τον Απρίλιο για κοινόχρηστα 9,94 ευρώ, για ανελκυστήρα 1,44 ευρώ, για θέρμανση 28,90 ευρώ, για αμοιβή εταιρίας κοινοχρήστων 0,11 ευρώ, γ) τον Σεπτέμβριο για κοινόχρηστα 6,49 ευρώ, για ανελκυστήρα 1,44 ευρώ, δ) τον Οκτώβριο για κοινόχρηστα 9,57 ευρώ, για ανελκυστήρα 1,44 ευρώ, για θέρμανση 29,98 ευρώ, για αμοιβή εταιρίας κοινοχρήστων 0,11 ευρώ, ε) το Νοέμβριο για κοινόχρηστα 7,51 ευρώ, ανελκυστήρα για 1,44 ευρώ, στ) το Δεκέμβριο για κοινόχρηστα 9,33 ευρώ, για ανελκυστήρα 1,44 ευρώ, για θέρμανση 40,03 ευρώ, για αμοιβή εταιρίας κοινοχρήστων 0,11 ευρώ και συνολικά 158,23 ευρώ.</p>
   <p>Για το έτος 2009: α) τον Ιανουάριο για κοινόχρηστα 5,27 ευρώ, για ανελκυστήρα 1,44 ευρώ, β) το Φεβρουάριο για κοινόχρηστα 10,02 ευρώ, για ανελκυστήρα 1,44 ευρώ, για θέρμανση 35,78 ευρώ, για αμοιβή εταιρίας κοινοχρήστων 0,11 ευρώ, γ) το Μάρτιο για κοινόχρηστα 6,44 ευρώ, για ανελκυστήρα 1,44 ευρώ, δ) τον Απρίλιο για κοινόχρηστα 9,12 ευρώ, για ανελκυστήρα 1,44 ευρώ,&nbsp; θέρμανση 29,67 ευρώ, για αμοιβή εταιρίας κοινοχρήστων 0,11 ευρώ, ε) το Μάιο για κοινόχρηστα 6,60 ευρώ, για ανελκυστήρα 1,44 ευρώ, στ) τον Ιούνιο για κοινόχρηστα 10,46 ευρώ, για ανελκυστήρα 1,44 ευρώ, για θέρμανση 30,68 ευρώ, για αμοιβή εταιρίας κοινοχρήστων 0,11 ευρώ, θ) το Σεπτέμβριο για κοινόχρηστα 5,37 ευρώ, για ανελκυστήρα 1,44 ευρώ, ι) τον Οκτώβριο για κοινόχρηστα 9,18 ευρώ, για ανελκυστήρα 1,44 ευρώ, για θέρμανση 29,29 ευρώ, για αμοιβή εταιρίας κοινοχρήστων 0,11 ευρώ και συνολικά 199,84 ευρώ (απορριπτομένου του σχετικού αγωγικού κονδυλίου για τους μήνες Νοεμβρίου και Δεκεμβρίου, διότι δεν προσκομίζονται οι αντίστοιχες εξοφλητικές αποδείξεις).</p>
   <p>Για το έτος 2010: α) τον Ιανουάριο για κοινόχρηστα 5,37 ευρώ, για ανελκυστήρα 1,44 ευρώ, β) το Φεβρουάριο για κοινόχρηστα 9,63 ευρώ, για ανελκυστήρα 1,44 ευρώ, γ) τον Απρίλιο για θέρμανση 27,28 ευρώ, για αμοιβή εταιρίας κοινοχρήστων 0,11 ευρώ και συνολικά 45,27 ευρώ.</p>
   <p>Για το έτος 2011: α) το Νοέμβριο για κοινόχρηστα 7,99 ευρώ, για ανελκυστήρα 0,62 ευρώ, β) το Δεκέμβριο για κοινόχρηστα 8,27 ευρώ, για ανελκυστήρα 0,62 ευρώ, για θέρμανση 37,48 ευρώ, για αμοιβή εταιρίας κοινοχρήστων 0,19 ευρώ και συνολικά 55,17 ευρώ.</p>
   <p>Για το έτος 2012: α) τον Ιανουάριο για κοινόχρηστα 7,13 ευρώ για ανελκυστήρα 0,62 ευρώ, β) το Φεβρουάριο για κοινόχρηστα 8,34 ευρώ, για ανελκυστήρα 0,62 ευρώ, για θέρμανση 39,95 ευρώ, για αμοιβή εταιρίας κοινοχρήστων 0,19 ευρώ, γ) το Μάρτιο για κοινόχρηστα 7,94 ευρώ, δ) τον Απρίλιο για κοινόχρηστα 8,09 ευρώ, για θέρμανση 25,42 ευρώ, για αμοιβή εταιρίας κοινοχρήστων 0,19 ευρώ, ε) το Μάιο για κοινόχρηστα 6,41 ευρώ, στ) τον Ιούνιο για κοινόχρηστα 9,79 ευρώ, για θέρμανση 30,37 ευρώ, για αμοιβή εταιρίας κοινοχρήστων 0,19 ευρώ, ζ) τον Ιούλιο για κοινόχρηστα 5,80 ευρώ, η) τον Αύγουστο για κοινόχρηστα 8,63 ευρώ, για θέρμανση 25,96 ευρώ, για αμοιβή εταιρίας κοινοχρήστων 0,19 ευρώ, θ) το Σεπτέμβριο για κοινόχρηστα 5,80 ευρώ, ι) τον Οκτώβριο για κοινόχρηστα 8,90 ευρώ, για θέρμανση 32,76 ευρώ, για αμοιβή εταιρίας κοινοχρήστων 0,19 ευρώ, ια) το Νοέμβριο για κοινόχρηστα 8,45 ευρώ, ιβ) το Δεκέμβριο για κοινόχρηστα 8,64 ευρώ, για θέρμανση 28,75 ευρώ, για αμοιβή εταιρίας κοινοχρήστων 0,19 ευρώ και συνολικά 279,51 ευρώ.</p>
   <p>Για το έτος 2013: α) τον Ιανουάριο για κοινόχρηστα 7,02 ευρώ, β) το Φεβρουάριο, για κοινόχρηστα 9,49 ευρώ για έκτακτο ειδικό τέλος (ΕΕΤΗΔΕ) 30,99 ευρώ για θέρμανση 39,64 ευρώ, γ) το Μάρτιο για κοινόχρηστα 6,06 ευρώ, δ) τον Απρίλιο για κοινόχρηστα 8,65 ευρώ, για έκτακτο ειδικό τέλος (ΕΕΤΗΔΕ) 30,98 ευρώ, για θέρμανση 30,37 ευρώ, για αμοιβή εταιρίας κοινοχρήστων 0,19 ευρώ, ε) το Μάιο για κοινόχρηστα 8,45 ευρώ, στ) τον Ιούνιο για κοινόχρηστα 10,61 ευρώ, για έκτακτο ειδικό τέλος (ΕΕΤΗΔΕ) 30,98 ευρώ, για θέρμανση 36,63 ευρώ, ζ) τον Ιούλιο για κοινόχρηστα 5,80 ευρώ, η) τον Αύγουστο για κοινόχρηστα 8,77 ευρώ, για επιπλέον έξοδα 26,17 ευρώ, για θέρμανση 11,36 ευρώ, για αμοιβή εταιρίας κοινοχρήστων&nbsp; 0,19 ευρώ, θ) το Σεπτέμβριο για κοινόχρηστα 5,80 ευρώ, ι) τον Οκτώβριο για κοινόχρηστα 9,46 ευρώ, για&nbsp; θέρμανση 24,19 ευρώ, για επιπλέον έξοδα 25,96 ευρώ, ια) το Νοέμβριο για κοινόχρηστα 8,86 ευρώ, ιβ) το Δεκέμβριο για κοινόχρηστα 9,29 ευρώ, για θέρμανση 24,88 ευρώ, για επιπλέον έξοδα 25,91 ευρώ και συνολικά 436,89 ευρώ.</p>
   <p>Για το έτος 2014: α) τον Ιανουάριο για κοινόχρηστα 7,02 ευρώ, β) το Φεβρουάριο για κοινόχρηστα 6,26 ευρώ, για θέρμανση 25,96 ευρώ, για επιπλέον έξοδα 129,55 ευρώ, για αμοιβή εταιρίας κοινοχρήστων&nbsp; 0,49 ευρώ, γ) το Μάρτιο για κοινόχρηστα 7,07 ευρώ, δ) τον Απρίλιο για κοινόχρηστα 8,81 ευρώ, για θέρμανση 42,11 ευρώ, επιπλέον έξοδα 25,91 ευρώ, ε) το Μάιο για κοινόχρηστα 7,53 ευρώ, στ) τον Ιούνιο για κοινόχρηστα 9,53 ευρώ, για θέρμανση 17,08 ευρώ, ζ) τον Ιούλιο κοινόχρηστα 5,80 ευρώ, η) τον Αύγουστο για κοινόχρηστα 7,94 ευρώ, για θέρμανση 22,41 ευρώ, για αμοιβή εταιρίας κοινοχρήστων&nbsp; 0,19 ευρώ, θ) τον Σεπτέμβριο για κοινόχρηστα 5,80 ευρώ, ι) τον Οκτώβριο για κοινόχρηστα 8,90 ευρώ, για θέρμανση 32,76 ευρώ, για αμοιβή εταιρίας κοινοχρήστων 0,19 ευρώ, ια) το Νοέμβριο για κοινόχρηστα 8,45 ευρώ, ιβ) το Δεκέμβριο για κοινόχρηστα 8,64 ευρώ, για θέρμανση 28,75 ευρώ για αμοιβή εταιρίας κοινοχρήστων 0,19 ευρώ και συνολικά 323,47 ευρώ. Η συνολική οφειλή της εναγόμενης ανέρχεται στο ποσό των 3.081,87 ευρώ.</p>
   <p>Η εναγόμενη ισχυρίζεται ότι υπόχρεος στην καταβολή των ως άνω δαπανών ήταν ο παρεμπιπτόντως εναγόμενος, στον οποίο είχε εκμισθώσει δυνάμει του από 19/11/1997 ιδιωτικού συμφωνητικού την ως άνω οριζόντια ιδιοκτησία για να τη χρησιμοποιεί ως δικηγορικό γραφείο. Ο ισχυρισμός αυτός δεν είναι βάσιμος, διότι σύμφωνα με όσα ανωτέρω εκτέθηκαν, αλλά και με το άρθρο 64 του κανονισμού της πολυκατοικίας, αποκλειστικά υπεύθυνοι της καταβολής κάθε προβλεπόμενης σε αυτόν κοινόχρηστης δαπάνης είναι οι συνιδιοκτήτες, ανεξάρτητα των συμφωνιών τους με τους μισθωτές των ιδιοκτησιών τους. Επίσης η εναγόμενη ισχυρίζεται ότι έχει ήδη καταβάλει στον τότε βοηθό διαχειριστή ……….. το ποσό των 249,20 ευρώ, που αντιστοιχεί στις κοινόχρηστες δαπάνες των μηνών Δεκεμβρίου 2011, Φεβρουαρίου, Οκτωβρίου και Δεκεμβρίου 2012 (προφανώς από παραδρομή στις πρωτόδικες προτάσεις της και στην έφεση της αντί για 2012 έχει αναγραφεί 2010), προσκομίζοντας και επικαλούμενη την από 20/2/2013 έγγραφη απόδειξη που συνέταξε ο πιο πάνω βοηθός διαχειριστή. Ο ισχυρισμός όμως αυτός πρέπει να απορριφθεί ως ουσιαστικά αβάσιμος, διότι από το κείμενο της έγγραφης αυτής απόδειξης σε συνδυασμό με τις επισυναπτόμενες σε αυτή εξοφλητικές αποδείξεις των αντίστοιχων μηνών αποδεικνύεται ότι το πιο πάνω ποσό αφορά δόσεις πληρωμής του Έκτακτου Ειδικού Τέλους Ηλεκτροδοτημένων Δομημένων Επιφανειών (Ε.Ε.Τ.Η.Δ.Ε.) που δεν περιλαμβάνεται στο πιο πάνω επίδικο ποσό. Εξάλλου ο ισχυρισμός της ότι ο ενάγων αμέλησε να προβεί στην είσπραξη της επίδικης οφειλής της αν και αυτή υφίσταται από το έτος 1999, ούτε στράφηκε κατά του μισθωτή της οριζόντιας ιδιοκτησίας της, ο οποίος είναι ο πραγματικός υπόχρεος για την καταβολή τους και επομένως η άσκηση της αγωγής επιφέρει δυσμενείς συνέπειες σε βάρος της και υπερβαίνει τα όρια που θέτει το άρθρο 281 του ΑΚ, είναι απορριπτέος διότι: Κατά τη διάταξη του άρθρου 281 του ΑΚ, ναι μεν η άσκηση του δικαιώματος απαγορεύεται αν υπερβαίνει προφανώς τα όρια που επιβάλλουν η καλή πίστη ή τα χρηστά ήθη ή ο κοινωνικός ή οικονομικός σκοπός του δικαιώματος, όμως, μόνο το γεγονός ότι η άσκηση του δικαιώματος στη συγκεκριμένη περίπτωση επιφέρει βλάβη, έστω και μεγάλη, στον οφειλέτη, δεν αρκεί για να χαρακτηρίσει ως καταχρηστική την άσκηση του, αλλά πρέπει να συνδυάζεται και με άλλες περιστάσεις, όπως συμβαίνει όταν ο δανειστής δεν έχει στην πραγματικότητα συμφέρον από την άσκηση του δικαιώματός του. Στο πλαίσιο αυτό ο δανειστής, ο οποίος ασκώντας συμβατικό δικαίωμα του επιδιώκει την είσπραξη της απαίτησης του, ενεργεί ασφαλώς προς ικανοποίηση θεμιτού συμφέροντός του, συνυφασμένου με τη διαχείριση της περιουσίας του, τον τρόπο της οποίας αυτός ελεύθερα κατ’ αρχήν αποφασίζει, εκτός και πάλι αν στη συγκεκριμένη περίπτωση υπάρχει υπέρβαση και μάλιστα προφανής των αρχών της καλής πίστης, των χρηστών ηθών και του κοινωνικοοικονομικού σκοπού του δικαιώματος (ΑΠ 1472/2004 ΝΟΜΟΣ). Αυτό συμβαίνει και όταν η συμπεριφορά του δανειστή που προηγήθηκε της άσκησης του δικαιώματος του, σε συνδυασμό με την πραγματική κατάσταση που διαμορφώθηκε στο μεσοδιάστημα, δημιούργησαν στον οφειλέτη την εύλογη πεποίθηση ότι ο δανειστής δεν θα ασκούσε το δικαίωμα του στο χρόνο που το άσκησε, με αποτέλεσμα η πρόωρη άσκησή του να προκαλεί επαχθείς συνέπειες στον οφειλέτη και να εμφανίζεται έτσι αδικαιολόγητη και καταχρηστική (ΑΠ 1352/2011 ΝΟΜΟΣ). Μόνη η μακροχρόνια αδράνεια του δικαιούχου και όταν ακόμη δημιούργησε την εύλογη πεποίθηση στον υπόχρεο ότι δεν υπάρχει το δικαίωμα ή ότι δεν πρόκειται αυτό να ασκηθεί, δεν αρκεί για να καταστήσει καταχρηστική την μεταγενέστερη άσκηση αυτού, αλλά απαιτείται να συντρέχουν, προσθέτως, ειδικές συνθήκες και περιστάσεις, προερχόμενες, κυρίως, από την προηγηθείσα συμπεριφορά του δικαιούχου και του υποχρέου, ενόψει των οποίων και της αδρανείας του δικαιούχου, η επακολουθούσα άσκηση του δικαιώματος, τείνουσα στην ανατροπή της διαμορφωθείσης καταστάσεως υπό τις ανωτέρω ειδικές συνθήκες και διατηρηθείσης για αρκετά μεγάλο χρονικό διάστημα, να εξέρχεται των υπό της ανωτέρω διατάξεως διαγραφομένων ορίων. Το ζήτημα, δε, αν οι συνέπειες που συνεπάγεται η άσκηση του δικαιώματος είναι επαχθείς για τον υπόχρεο, πρέπει να αντιμετωπίζεται και σε συνάρτηση με τις αντίστοιχες συνέπειες που μπορεί να επέλθουν σε βάρος του δικαιούχου από την παρακώλυση της ικανοποίησης του δικαιώματος του (ΟλΑΠ 10/2012 ΧρΙΔ 2013, 433, ΑΠ 536/2017 ΝΟΜΟΣ, ΑΠ 631/2016 ΝΟΜΟΣ, AΠ 131/2015 ΝΟΜΟΣ). Εν προκειμένω μόνο από το γεγονός ότι οφείλονται τα ως άνω ποσά από το έτος 1999, ακόμα και αν ήθελε υποτεθεί αληθινός ο ισχυρισμός της εναγόμενης ότι κανείς δεν την ενημέρωσε για αυτή, δεν αποδεικνύεται ότι ο ενάγων της δημιούργησε την εύλογη πεποίθηση ότι με την ιδιότητα του διαχειριστή και εκπροσώπου των λοιπών συνιδιοκτητών της πολυκατοικίας δεν πρόκειται να ασκήσει το δικαίωμα του να αναζητήσει τις πιο πάνω οφειλές από αυτή, η οποία δεν εκθέτει καν ποιες δυσμενείς σε βάρος της συνέπειες επήλθαν. Σε κάθε περίπτωση δεν στοιχειοθετείται η καταχρηστική άσκηση του δικαιώματος του ενάγοντος από το γεγονός ότι δεν αναζήτησε τα επίδικα ποσά από το μισθωτή της οριζόντιας ιδιοκτησίας, όπως ισχυρίζεται η εναγόμενη, διότι αποκλειστικά υπόχρεη είναι η ίδια. Το πρωτόδικο Δικαστήριο που τα ίδια ως άνω έκρινε ορθά εκτίμησε τις αποδείξεις και πρέπει ο <strong>πρώτος λόγος</strong> της έφεσης, με τον οποίο η εκκαλούσα παραπονείται ότι εσφαλμένα απέρριψε τις προβαλλόμενες ενώπιόν του ενστάσεις έλλειψης ενεργητικής νομιμοποίησης και εννόμου συμφέροντος του ενάγοντος για την άσκηση της αγωγής, εξόφλησης και καταχρηστικής άσκησης δικαιώματος, οι συναφείς <strong>δεύτερος και τρίτος </strong>λόγοι της έφεσης, με τους οποίους η εκκαλούσα παραπονείται ότι εσφαλμένα το πρωτόδικο Δικαστήριο εκτίμησε ως άνω την καταβολή, την αναλογία και τον τρόπο επιμερισμού των κοινόχρηστων δαπανών, καθώς και τον υπόχρεο προς εξόφλησή τους και ο <strong>τέταρτος λόγος</strong> της έφεσης με τον οποίο παραπονείται ότι εσφαλμένα κρίθηκε ότι εκείνη είναι υπόχρεη για την καταβολή των ως άνω ποσών και όχι ο μισθωτής της οριζόντιας ιδιοκτησίας της, πρέπει να απορριφθούν ως ουσιαστικά αβάσιμοι.</p>
   <p>Όπως ανωτέρω εκτέθηκε η εναγόμενη – παρεμπιπτόντως ενάγουσα με το από 19/11/1997 ιδιωτικό συμφωνητικό εκμίσθωσε την πιο πάνω οριζόντια ιδιοκτησία της στον παρεμπιπτόντως εναγόμενο, προκειμένου να το χρησιμοποιήσει ως δικηγορικό γραφείο. Η μίσθωση αυτή έληξε με την έκδοση της υπ’ αριθμ. ……/2013 διαταγής απόδοσης μισθίου του Δικαστή του Ειρηνοδικείου Πειραιώς, η οποία εκδόθηκε κατόπιν της από 15/4/2013 αίτησης της εναγόμενης – παρεμπιπτόντως ενάγουσας, σε εκτέλεση του οποίου ο παρεμπιπτόντως εναγόμενος της παρέδωσε&nbsp; τα κλειδιά του μισθίου την 17/7/2013 και αποχώρησε από αυτό. Όσο διαρκούσε η μισθωτική σχέση και κατ’ εφαρμογή του υπ’ αριθμ. 11 όρου του πιο πάνω ιδιωτικού συμφωνητικού ο παρεμπιπτόντως εναγόμενος μισθωτής είχε αναλάβει την υποχρέωση να καταβάλλει στην παρεμπιπτόντως ενάγουσα μεταξύ άλλων και τις ανωτέρω κοινόχρηστες δαπάνες σύμφωνα με τον κανονισμό του κτιρίου, χωρίς όμως να τις καταβάλλει. Όμως, η πιο πάνω αξίωση της παρεμπιπτόντως ενάγουσας που αφορά τις κοινόχρηστες δαπάνες των ετών έως και το 2009 έχει υποπέσει στην πενταετή παραγραφή της διάταξης του άρθρου 250 παρ. 17 του ΑΚ, διότι οι πιο πάνω δαπάνες είναι επαναλαμβανόμενες περιοδικά παροχές, διαφόρου, ενδεχομένως, εκάστοτε ύψους, αλλά σαφώς καθορισμένου εκ των προτέρων περιεχομένου και δεν διατελούν ως προς τη γένεση και την ύπαρξη τους από κάποια αίρεση, αλλά παράγονται με μόνη την πάροδο του υπό του νόμου ή της βούλησης των συναλλαγέντων τεταγμένου αναγκαίου χρόνου (ΕφΑθ 1500/2013 ΕλΔνη 14,500, ΕφΠατρ 949/2006 ΑΧΑΝΟΜ 2007, 685). Δοθέντος ότι το δικόγραφο της παρεμπίπτουσας αγωγής κατατέθηκε στη Γραμματεία του Δικαστηρίου την 19/2/2015 και επομένως λογικά επιδόθηκε αργότερα, η άσκησή της διέκοψε την παραγραφή της αξίωσης της εναγόμενης που αφορά τις κοινόχρηστες δαπάνες του χρονικού διαστήματος από τον Ιανουάριο 2010 έως την 17/7/2013, η παραγραφή της οποίας άρχισε από την 1/1/2011, οπότε ήταν δυνατή η δικαστική της επιδίωξη (άρθρα 251, 253 του ΑΚ). Επομένως εξακολουθεί να υφίσταται η αξίωση της παρεμπιπτόντως ενάγουσας για τις ανωτέρω εκτεθείσες κοινόχρηστες δαπάνες του έτους 2010, ποσού 45,27 ευρώ, του έτους 2011, ποσού 55,17 ευρώ, του έτους 2012 ποσού 279,51 ευρώ και του έτους 2013 (έως την 17/7/2013) ποσού 253,15 ευρώ και συνολικά για το ποσό των 633,10 ευρώ. Το πρωτοβάθμιο Δικαστήριο που τα ίδια έκρινε και υποχρέωσε τον παρεμπιπτόντως εναγόμενο να καταβάλει στην παρεμπιπτόντως ενάγουσα το ανωτέρω ποσό και παράλληλα δέχθηκε ως ουσιαστικά βάσιμη τη σχετική προβαλλόμενη ενώπιον του από τον παρεμπιπτόντως εναγόμενο ένταση παραγραφής κατά τις λοιπές αξιώσεις της παρεμπιπτόντως ενάγουσας ορθά εφάρμοσε το νόμο και επομένως ο <strong>τέταρτος λόγος</strong> της έφεσης με τον οποίο η εναγόμενη – παρεμπιπτόντως ενάγουσα παραπονείται ότι εσφαλμένα έγινε η ένσταση αυτή δεκτή πρέπει να απορριφθεί ως ουσιαστικά αβάσιμος.</p>
   <p>Κατόπιν των ανωτέρω και εφόσον δεν υπάρχει άλλος λόγος εφέσεως, πρέπει να απορριφθεί η έφεση στο σύνολό της, να διαταχθεί η εισαγωγή του κατατεθέντος από την εκκαλούσα παράβολου στο Δημόσιο Ταμείο (άρθρο 495 παρ. 4 εδ. α και ε του ΚΠολΔ) και να επιβληθούν τα δικαστικά έξοδα των εφεσίβλητων γι’ αυτό το βαθμό της δικαιοδοσίας σε βάρος της εκκαλούσας λόγω της ήττας της (άρθρα 176, 183 και 191 παρ. 2 του ΚΠολΔ), όπως ειδικότερα ορίζεται στο διατακτικό.</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p>ΔΙΚΑΖΕΙ την έφεση κατά της υπ’ αριθμ. 2799/2015 οριστικής απόφασης του Μονομελούς Πρωτοδικείου Πειραιώς, που εκδόθηκε κατά την ειδική διαδικασία των μισθωτικών διαφορών κατ’ αντιμωλία των διαδίκων.</p>
   <p>ΔΕΧΕΤΑΙ τυπικά την έφεση.</p>
   <p>ΑΠΟΡΡΙΠΤΕΙ αυτή κατ’ ουσίαν.</p>
   <p>ΔΙΑΤΑΣΣΕΙ την εισαγωγή στο δημόσιο ταμείο του παράβολου της εφέσεως.</p>
   <p>ΕΠΙΒΑΛΛΕΙ σε βάρος της εκκαλούσας τα δικαστικά έξοδα για τον παρόντα βαθμό δικαιοδοσίας του πρώτου εφεσίβλητου, τα οποία ορίζει στο ποσό των τριακοσίων (300) ευρώ και του δεύτερου εφεσίβλητου, τα οποία ορίζει στο ποσό των εκατόν πενήντα (150) ευρώ.</p>
   <p>ΚΡΙΘΗΚΕ, αποφασίστηκε και δημοσιεύτηκε σε έκτακτη δημόσια συνεδρίαση στο ακροατήριό του στον Πειραιά, χωρίς την παρουσία των διαδίκων και των πληρεξούσιων δικηγόρων τους, την 4 Μαΐου 2018.</p>
   <p><strong>Ο ΔΙΚΑΣΤΗΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Η ΓΡΑΜΜΑΤΕΑΣ&nbsp;&nbsp;&nbsp;&nbsp; </strong></p>
  </div><!-- .entry-content -->
 </article>
</div></div></div></body></html>