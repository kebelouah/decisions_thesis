<html><body><h1>Αριθμός απόφασης 99/2018</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=2293<br/><div class="content"><div class="content-inner">
 <article id="post-2293" class="entry entry-single post-2293 post type-post status-publish format-standard hentry category-24 category-18">
  <h1 class="entry-title entry--item h2">Αριθμός απόφασης 99/2018</h1>
  <div class="entry-content entry--item">
   <div class="printomatic pom-small-black " id="id7769" data-print_target="article"></div>
   <p style="text-align: center;"><strong>Αριθμός&nbsp;&nbsp;&nbsp; &nbsp;99/2018</strong></p>
   <p style="text-align: center;"><strong>ΤΟ ΜΟΝΟΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p>Αποτελούμενο από τo Δικαστή Γεώργιο Βερούση, Εφέτη, ο οποίος ορίσθηκε από τον Πρόεδρο του Τριμελούς Συμβουλίου Διευθύνσεως του Εφετείου Πειραιώς, και από τη Γραμματέα&nbsp; &nbsp;Δ.Π.</p>
   <p style="text-align: center;"><strong>ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center;"><strong>ΚΑΙ ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <p>Από τις συνδυασμένες διατάξεις των άρθρων 495 παρ.4 Κ.Πολ.Δ. (η οποία προστέθηκε με το άρθρο 12 παρ.2 ν.4055/2012 και συμπληρώθηκε με το άρθρο 93 παρ.1 ν.4139/2013) και 532 του ίδιου κώδικα, προκύπτει ότι εκείνος που ασκεί το ένδικο μέσο της εφέσεως υποχρεούται να καταθέσει παράβολο ποσού διακοσίων ευρώ, το οποίο επισυνάπτεται στην έκθεση που συντάσσει ο γραμματέας, καθώς και ότι σε περίπτωση που δεν κατατεθεί το παράβολο, το ένδικο αυτό μέσο απορρίπτεται από το δικαστήριο και αυτεπαγγέλτως ως απαράδεκτο. Με βάση τ’ ανωτέρω η κατάθεση του παραβόλου συνιστά τυπική προϋπόθεση του παραδεκτού της εφέσεως. Όμως εφόσον ορίζεται ότι το απαράδεκτο γεννάται “αν δεν κατατεθεί το παράβολο” και όχι αν αυτό δεν κατατεθεί εμπροθέσμως, η κατάθεση αυτού μετά την άσκηση της εφέσεως και πριν από τη συζήτησή της δεν συνεπάγεται το απαράδεκτο αυτής (ΑΠ 341/2015 Νομοτέλεια).</p>
   <p>Στην προκειμένη περίπτωση η από 15-6-2016 (αριθ. εκθ. καταθ. …../2016) έφεση της εναγομένης της από 20-6-2013 (αριθ. εκθ. καταθ. …../2013) αγωγής ενώπιον του Μονομελούς Πρωτοδικείου Πειραιά κατά της με αριθμό 235/2016 οριστικής απόφασης του ανωτέρω Δικαστηρίου που δίκασε την προαναφερόμενη αγωγή αντιμωλία των διαδίκων κατά την τακτική διαδικασία, κατατέθηκε στην γραμματεία του Πρωτοβάθμιου Δικαστηρίου στις 21-6-2016. Περαιτέρω όπως προκύπτει από τη επισημείωση του γραμματέα του Πρωτοβάθμιου Δικαστηρίου, κατά την κατάθεση της έφεσης δεν κατατέθηκε το νόμιμο παράβολο των 200 ευρώ που προβλέπεται από την διάταξη του άρθρου 495 παρ. 3 του Κ.Πολ.Δ. και ίσχυε κατά τον χρόνο άσκησης της κρινόμενης έφεσης, ενώ επισυνάπτεται στο εφετήριο υπεύθυνη δήλωση της πληρεξουσίας δικηγόρου της εκκαλούσας δυνάμει της οποίας δήλωνε ότι θα καταθέσει το παράβολο των 200 ευρώ κατά την ημέρα της δικασίμου. Όμως, όπως προκύπτει από τις έγγραφες προτάσεις της εκκαλούσας καθώς και από την προσθήκη – αντίκρουση που κατέθεσε στις 9-5-2017, δεν γίνεται επίκληση της κατάθεσης του παραπάνω παραβόλου. Όμως από τα έγγραφα που προσκομίζει η εκκαλούσα προκύπτει ότι η τελευταία κατέθεσε το με κωδικό πληρωμής …….. παράβολο ποσού 100 ευρώ στις 9-5-2017 ήτοι μετά την συζήτηση της κρινόμενης έφεσης. Συνεπώς, σύμφωνα με τα αναφερόμενα στην αρχή της παρούσας ενόψει του ότι αφενός η κατάθεση του παραβόλου έγινε μετά την συζήτηση της κρινόμενης έφεσης και αφετέρου ότι δεν κατεβλήθει το προσήκον παράβολο των 200 ευρώ που ίσχυε κατά τον χρόνο κατάθεσης του ενδίκου μέσου (το παράβολο ποσού 100 ευρώ που αφορά την άσκηση εφέσεως κατά αποφάσεων των Μονομελών Πρωτοδικείων ίσχυε για τις εφέσεις που κατατίθενται μετά την 22-1-2017 σύμφωνα με το άρθρο 35 παρ. 2 ν. 4446/2016), πρέπει η κρινόμενη έφεση να απορριφθεί ως απαράδεκτη και να καταδικαστεί η εκκαλούσα, λόγω της ήττας της,&nbsp; στα δικαστικά έξοδα της εφεσίβλητης, για τον παρόντα βαθμό δικαιοδοσίας (άρθρα 183, 176&nbsp; του Κ.Πολ.Δ.) κατά τα ειδικότερα οριζόμενα στο διατακτικό.</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p>Δικάζει&nbsp; αντιμωλία των διαδίκων την από 15-6-2016 (αριθ. εκθ. καταθ. …./2016) έφεση της εναγομένης της από 20-6-2013 (αριθ. εκθ. καταθ. …../2013) αγωγής ενώπιον του Μονομελούς Πρωτοδικείου Πειραιά κατά της με αριθμό 235/2016 οριστικής απόφασης του ανωτέρω Δικαστηρίου.</p>
   <p>Απορρίπτει την έφεση ως απαράδεκτη.</p>
   <p>Επιβάλλει σε βάρος της εκκαλούσας, τη δικαστική δαπάνη της εφεσίβλητης, του παρόντος βαθμού&nbsp; δικαιοδοσίας, την οποία ορίζει στο ποσό των πεντακοσίων (500) ευρώ.</p>
   <p>Κρίθηκε, αποφασίσθηκε και δημοσιεύθηκε στον Πειραιά σε έκτακτη, δημόσια στο ακροατήριό του συνεδρίαση, στις <strong>7 Φεβρουαρίου 2018</strong>, χωρίς την παρουσία των διαδίκων και των πληρεξουσίων τους δικηγόρων.</p>
   <p><strong>Ο &nbsp;ΔΙΚΑΣΤΗΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </strong><strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</strong><strong>&nbsp;&nbsp;Η ΓΡΑΜΜΑΤΕΑΣ</strong></p>
  </div><!-- .entry-content -->
 </article>
</div></div></div></body></html>