<html><body><h1>Αριθμός απόφασης 371/2021</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=7720<br/><div class="content"><div class="content-inner">
 <article id="post-7720" class="entry entry-single post-7720 post type-post status-publish format-standard hentry category-24 category-18">
  <h1 class="entry-title entry--item h2">Αριθμός απόφασης 371/2021</h1>
  <div class="entry-content entry--item">
   <div class="printomatic pom-small-black " id="id4812" data-print_target="article"></div>
   <p style="text-align: center"><strong>Αριθμός&nbsp;&nbsp;&nbsp; &nbsp;371/2021</strong></p>
   <p style="text-align: center"><strong>ΤΟ ΜΟΝΟΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p>Αποτελούμενο από τη Δικαστή Χρυσή Φυντριλάκη, Εφέτη, η οποία ορίσθηκε από την Πρόεδρο του Τριμελούς Συμβουλίου Διευθύνσεως του Εφετείου Πειραιώς, και από τη Γραμματέα&nbsp; Ε.Τ..</p>
   <p>Συνεδρίασε δημόσια στο ακροατήριό του στις <strong>&nbsp;………..</strong>, για να δικάσει την υπόθεση μεταξύ των :</p>
   <p><strong>ΚΑΛΟΥΝΤΟΣ-ΕΚΚΑΛΟΥΝΤΟΣ:</strong>&nbsp; &nbsp;……….. ο οποίος εκπροσωπήθηκε από την πληρεξούσιά του δικηγόρο Σταυρούλα Κοκλιώτη &nbsp;(με δήλωση κατ΄ άρθρο 242 παρ 2 ΚΠολΔ).</p>
   <p><strong>ΚΑΘ΄ΗΣ Η ΚΛΗΣΗ-ΕΦΕΣΙΒΛΗΤΗΣ: </strong>&nbsp;…………. η οποία δεν εκπροσωπήθηκε από πληρεξούσιο δικηγόρο.</p>
   <p>Ο καλών-εκκαλών άσκησε ενώπιον του Μονομελούς Πρωτοδικείου Πειραιώς 4.5.2010 (αριθμ. εκθ. καταθ.&nbsp; ………/2010) αγωγή, επί της οποίας &nbsp;εκδόθηκε η υπ΄ αριθμ. <strong>2679/2013</strong> απόφαση του ως άνω Δικαστηρίου, που &nbsp;απέρριψε την αγωγή.</p>
   <p>Την απόφαση αυτή προσέβαλε ενώπιον του Δικαστηρίου τούτου ο ενάγων και ήδη καλών-εκκαλών&nbsp; με την από 28.1.2014 και υπ΄ αριθμ. εκθ. καταθ. ……../2014 έφεσή του, της οποίας δικάσιμος ορίστηκε αρχικά&nbsp; η 20<sup>η</sup>.11.2014 και, μετά από αναβολή, η&nbsp; 5<sup>η</sup>.11.2015, οπότε ματαιώθηκε η συζήτηση αυτής, λόγω&nbsp; του εν μεταξύ (27.10.2015) θανάτου του πρώτου εκ των αρχικώς εναγομένων,&nbsp; ………., κατοίκου εν ζωή Περάματος, συζύγου της δεύτερης εκ των εναγομένων και ήδη καθ΄ ης η κλήση-εφεσίβλητης.</p>
   <p>Με την, κατατεθείσα ενώπιον του παρόντος Δικαστηρίου, από 11.6.2018 (αριθμ. εκθ. καταθ. ………/2018) αίτηση-κλήση του καλούντος-εκκαλούντος, η προκειμένη υπόθεση επανεισήχθη προς συζήτηση ενώπιον αυτού, στη δικάσιμο της 21<sup>ης</sup>.3.2019, οπότε, συζητήσεως γενομένης, εξεδόθη η υπ΄ αριθ.&nbsp; <strong>337/2020</strong> απόφαση του Δικαστηρίου τούτου, η οποία, δικάζοντας ερήμην της εφεσίβλητης, κήρυξε απαράδεκτη τη συζήτηση επί της 28-1-2014 (με αριθμ.κατάθ……./10-2-2014) έφεσης.</p>
   <p>Ήδη, με την κατατεθείσα ενώπιον του παρόντος Δικαστηρίου, από&nbsp; 11.6.2020 (ΓΑΚ/ΕΑΚ&nbsp; ………/2020) κλήση&nbsp; του καλούντος-ενάγοντος, η προκειμένη υπόθεση επανεισάγεται προς συζήτηση ενώπιον αυτού, στη δικάσιμο που αναφέρεται στην αρχή της παρούσας απόφασης.</p>
   <p>Η υπόθεση εκφωνήθηκε με τη σειρά της από το οικείο πινάκιο και συζητήθηκε.</p>
   <p>Η πληρεξούσια δικηγόρος του καλούντος-εκκαλούντος, η οποία παραστάθηκε με δήλωση ενώπιον του παρόντος Δικαστηρίου, ανέπτυξε τις απόψεις της με τις έγγραφες προτάσεις που προκατέθεσε.</p>
   <p style="text-align: center"><strong>ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center"><strong>ΚΑΙ ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <p>Νόμιμα φέρεται με την υπ΄αριθμόν καταθ …………/2020 κλήση&nbsp; του εκκαλούντος&nbsp; προς περαιτέρω συζήτηση η με αριθμό καταθ. στη γραμματεία του Εφετείου ………../2014 έφεσης του ως προς την δεύτερη των εφεσιβλήτων, για την οποία αρχικά είχε ορισθεί δικάσιμος η 20-11-2014 κατά την οποία η συζήτηση αυτής&nbsp; αναβλήθηκε για την 5-11-2015 οπότε&nbsp; και&nbsp; ματαιώθηκε λόγω θανάτου του πρώτου εφεσίβλητου που επισυνέβη&nbsp; στις 27-10-2015 (βλ. ληξιαρχική πράξη θανάτου του Ληξιαρχείου Περάματος).</p>
   <p>Από τις διατάξεις&nbsp; των άρθρων 524 παρ 1, 271 παρ 1 και 2 και 524 παρ 4 ΚΠολΔ προκύπτει ότι αν ο αντίδικος εκείνου που επισπεύδει την συζήτηση της έφεσης δεν παρασταθεί, το δευτεροβάθμιο Δικαστήριο&nbsp; έχει την υποχρέωση να ερευνήσει ποιος&nbsp; επισπεύδει την συζήτηση της έφεσης, καθώς και την νόμιμη και εμπρόθεσμη κλήτευση του διαδίκου που δεν παραστάθηκε. Στην προκειμένη περίπτωση με την υπ΄αριθμόν κατάθεσης στην γραμματεία του Εφετείου&nbsp; ………../2020&nbsp; κλήση&nbsp; του εκκαλούντος&nbsp; ορίσθηκε δικάσιμος&nbsp; για την συζήτηση&nbsp; της με αριθμό καταθ. στη γραμματεία του Εφετείου …../2014 έφεσης του, η αναφερόμενη στην αρχή της παρούσας,&nbsp; κατά την&nbsp; οποία&nbsp;&nbsp; ο πρώτος των&nbsp; εφεσιβλήτων&nbsp; είχε ήδη αποβιώσει ενώ η δεύτερη εξ αυτών δεν παραστάθηκε. Προς απόδειξη της νόμιμης κλήτευσης&nbsp; της δεύτερης των εφεσιβλήτων ο εκκαλών προσκόμισε&nbsp; την υπ΄αριθμόν ……./2014&nbsp; έκθεση επιδόσεως δικαστικής επιμελήτριας ………… που φέρει αριθμό σχετικού 6,&nbsp; την υπ΄αριθμόν ……./2020&nbsp; έκθεση επιδόσεως&nbsp; της αυτής δικαστικής επιμελήτριας&nbsp; που φέρει αριθμό σχετ 7,&nbsp; καθώς και απόσπασμα (σε απλή φωτοτυπία) από το ειδικό βιβλιο που τηρούσε η δικαστική επιμελήτρια κατ΄αρθρο 140 παρ 1 ΚΠολΔ. Από την υπ΄αριθμόν ………./2020&nbsp; έκθεση επιδόσεως&nbsp;&nbsp; προκύπτει ότι ακριβές αντίγραφο της ανωτέρω κλήσεως&nbsp; με πράξη ορισμού δικασίμου και κλήση προς συζήτηση&nbsp; της εφέσεως&nbsp; για την αναφερόμενη στην αρχή της παρούσας επιδόθηκε νομότυπα και εμπρόθεσμα στην δεύτερη των εφεσιβλήτων. Από την&nbsp; υπ΄αριθμόν ……/2014 έκθεση επίδοσης, όμως,&nbsp; προκύπτει ότι&nbsp; ακριβές αντίγραφο της κρινόμενης εφέσεως&nbsp; επιδόθηκε στις 29-10-2014&nbsp; στον πρώτο των εφεσιβλήτων (………..), ο οποίος απεβίωσε&nbsp; ένα χρόνο αργότερα, όπως προαναφέρθηκε&nbsp; και όχι στην δεύτερη των εφεσιβλήτων. Πρέπει δε, να σημειωθεί ότι&nbsp;&nbsp;&nbsp; το απόσπασμα&nbsp; του ειδικού&nbsp; βιβλίου&nbsp; της δικαστικής επιμελήτριας δεν δύναται να υποκαταστήσει την έκθεση επίδοσης καθώς φέρει&nbsp; στοιχεία της εκθέσεως επιδόσεως,&nbsp; όχι, όμως και&nbsp; την υπογραφή εκείνου που παρέλαβε το επιδοθέν έγγραφο (και εν προκειμένω της δεύτερης των εφεσιβλήτων) ή του προσώπου που υπέγραψε&nbsp; σε περίπτωση απουσίας του ή αρνήσεως αυτού να&nbsp; παραλάβει το έγγραφο, η οποία (υπογραφή)&nbsp; αποτελεί&nbsp; αναγκαίο στοιχείο της εκθέσεως επιδόσεως σύμφωνα με την διάταξη του άρθρου 139 ΚΠολΔ.&nbsp; Ως εκ τούτου δεν υφίσταται στην προκειμένη περίπτωση νομότυπη κλήτευση της δεύτερης των εφεσιβλήτων&nbsp; για την αναφερόμενη στην αρχή της παρούσας δικάσιμο από μέρους του εκκαλούντος ο οποίος επισπεύδει την συζήτηση της έφεσης και υπέχει&nbsp; σχετική υποχρέωση.&nbsp;&nbsp; Συνεπώς,&nbsp; πρέπει να κηρυχθεί απαράδεκτη η συζήτηση της εφέσεως.</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p>Κηρύσσει απαράδεκτη την συζήτηση της&nbsp; με αριθμό καταθ. στη γραμματεία του Εφετείου Πειραιώς&nbsp; ………./2014 έφεσης</p>
   <p>Κρίθηκε, αποφασίσθηκε και δημοσιεύθηκε στον Πειραιά σε έκτακτη, δημόσια στο ακροατήριό του συνεδρίαση,&nbsp; στις <strong>23 Ιουλίου 2021</strong>, χωρίς την παρουσία των διαδίκων και &nbsp;της πληρεξουσίας δικηγόρου του καλούντος-εκκαλούντος.</p>
   <p><strong>Η &nbsp;&nbsp;&nbsp;ΔΙΚΑΣΤΗΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </strong><strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</strong><strong>&nbsp;&nbsp;Η ΓΡΑΜΜΑΤΕΑΣ</strong></p>
  </div><!-- .entry-content -->
 </article>
</div></div></div></body></html>