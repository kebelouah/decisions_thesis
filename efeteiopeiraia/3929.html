<html><body><h1>Αριθμός Απόφασης 179/2018</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=3929<br/><div class="content"><div class="content-inner">
 <article id="post-3929" class="entry entry-single post-3929 post type-post status-publish format-standard hentry category-24 category-18">
  <h1 class="entry-title entry--item h2">Αριθμός Απόφασης 179/2018</h1>
  <div class="entry-content entry--item">
   <div class="printomatic pom-small-black " id="id8985" data-print_target="article"></div>
   <p style="text-align: center;"><strong>Αριθμός&nbsp; 179/2018</strong></p>
   <p style="text-align: center;"><strong>ΤΟ ΜΟΝΟΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p>Αποτελούμενο από τη Δικαστή &nbsp;Παρασκευή Μπερσή, Εφέτη, η οποία ορίσθηκε από τον Πρόεδρο του Τριμελούς Συμβουλίου Διευθύνσεως του Εφετείου Πειραιώς, και από τη Γραμματέα&nbsp; &nbsp;Δ.Π.</p>
   <p style="text-align: center;"><strong>ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center;"><strong>ΚΑΙ ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <p>Η κρινόμενη, από 26.6.2014, (υπ΄αριθ. κατάθ.&nbsp; ……./27.6.2014) έφεση των πρωτοδίκως ηττηθέντων εναγόντων κατά της υπ΄αριθ. 627/4.2.2014 απόφασης του Μονομελούς Πρωτοδικείου Πειραιώς, που δίκασε αντιμωλία των διαδίκων κατά τη διαδικασία των εργατικών διαφορών, η οποία νόμιμα επαναφέρεται προς συζήτηση με την υπ΄αριθ. κατάθ. ……../6.9.2016 κλήση των εκκαλούντων, μετά από ματαίωση λόγω της αποχής των δικηγόρων, ασκήθηκε εμπρόθεσμα και νομότυπα, σύμφωνα με τη διάταξη του άρθρου 518 παρ. 2 ΚΠολΔ, δοθέντος ότι οι διάδικοι δεν επικαλούνται ούτε προσκομίζουν επίδοση της εκκαλουμένης απόφασης. Πρέπει συνεπώς η κρινόμενη έφεση να γίνει τυπικά δεκτή και να εξεταστεί περαιτέρω ως προς την ουσιαστική&nbsp; βασιμότητα των λόγων της, χωρίς ν΄απαιτείται προσκομιδή παραβόλου έφεσης, λόγω του είδους της διαφοράς, (495 παρ. 4, όπως ίσχυε μετά την τροποποίησή του με το άρθρο 12 παρ. 2 ν. 4055/2012).</p>
   <p>Με την υπ΄αριθ. κατάθ. …./1.4.2013 αγωγή τους οι ενάγοντες και ήδη εκκαλούντες, εξέθεταν τα ακόλουθα : Ότι προσλήφθηκαν εικονικώς μεν από το πρώτο εναγόμενο, στην πραγματικότητα δε από το 2<sup>ο</sup> εναγόμενο νομικό πρόσωπο, με διαδοχικές σχέσεις, ή&nbsp; συμβάσεις εργασίας ορισμένου χρόνου, αν και στην πραγματικότητα κάλυπταν πάγιες και διαρκείς ανάγκες του δευτέρου εναγομένου. Ειδικότερα, ότι α) ο 1<sup>ος</sup> ενάγων, απασχολήθηκε από 27.7.1998 έως 26.3.1999 στην Κοινότητα ……….., η οποία την 1.1.1999 απορροφήθηκε από το δεύτερο εναγόμενο, από 4.9.2002 έως 3.9.2003, από 13.7.2005 έως 12.1.2007, από 1.11.2007 έως 30.6.2008, από 1.12.2008 έως 31.7.2009, από 16.2.2010 έως 15.10.2010 και από 10.7.2012 έως 9.9.2012, στο δεύτερο εναγόμενο, με συμβάσεις εργασίας ορισμένου χρόνου, ενώ στα ενδιάμεσα χρονικά διαστήματα και από 10.9.2012 μέχρι σήμερα με απλή σχέση εργασίας, β) ο 2<sup>ος</sup> ενάγων, από 14.4.2008 έως 13.10.2009&nbsp; και από 1.3.2010 έως 31.8.2011, βάσει συμβάσεων εργασίας ορισμένου χρόνου στο δεύτερο εναγόμενο, από 22.12.2011 έως 16.2.2012, δυνάμει προσωρινής διαταγής και μέχρι σήμερα με απλή σχέση εργασίας στο δεύτερο εναγόμενο, ενώ κατά το ενδιάμεσο χρονικό διάστημα, (από 14.10.2009 έως 28.2.2010) εικονικά στο πρώτο εναγόμενο, γ) ο 3<sup>ος</sup> ενάγων, από 7.12.2007 έως 6.8.2008, από 2.7.2009 έως 1.3.2010 με συμβάσεις εργασίας ορισμένου χρόνου, από 22.12.2011 έως 16.2.2012, δυνάμει προσωρινής διαταγής και έως σήμερα με απλή σχέση εργασίας στο δεύτερο εναγόμενο, ενώ κατά τα ενδιάμεσα χρονικά διαστήματα εικονικά στο πρώτο εναγόμενο, δ) ο 4<sup>ος</sup> ενάγων, από 10.4.2009 έως 9.12.2009, από 25.5.2010 έως 24.1.2011, από 10.7.2012 έως 9.9.2012 με συμβάσεις εργασίας ορισμένου χρόνου ως εργάτης καθαριότητας στο δεύτερο εναγόμενο, από 22.12.2011 έως 16.2.2012 δυνάμει προσωρινής διαταγής και μέχρι σήμερα με απλή σχέση εργασίας στο δεύτερο εναγόμενο, ενώ κατά τα ενδιάμεσα χρονικά διαστήματα στο πρώτο εναγόμενο εικονικά και ε) ο 5<sup>ος</sup> ενάγων, από 9.2.2006 έως 9.10.2006, από 23.3.2007 έως 22.11.2007, από 27.8.2008 έως 24.6.2009, από 25.7.2011 έως 11.1.2012 με συμβάσεις εργασίας ορισμένου χρόνου στο δεύτερο εναγόμενο, από 22.12.2011 έως 16.2.2012 δυνάμει προσωρινής διαταγής&nbsp; και μέχρι σήμερα με απλή σχέση εργασίας στο δεύτερο εναγόμενο, ενώ κατά τα ενδιάμεσα χρονικά διαστήματα, εικονικά στο πρώτο εναγόμενο. Ότι με την εργασία τους κάλυπταν πάγιες και διαρκείς ανάγκες των εναγομένων, γεγονός το οποίο έχει επιβεβαιωθεί με σχετική απόφαση του Δημοτικού Συμβουλίου του δευτέρου εναγομένου. Ζητούσαν δε να αναγνωρισθεί η φύση της εργασιακής τους σχέσης ως αορίστου χρόνου, να αναγνωρισθεί η&nbsp; ακυρότητα&nbsp; της επιγενόμενης απολύσεώς τους λόγω μη τήρησης του νόμιμου τύπου του ν 2112/1920 και του ΑΚ, να υποχρεωθούν τα εναγόμενα&nbsp; να αποδέχονται τις προσηκόντως προσφερόμενες υπηρεσίες των εναγόντων καταβάλλοντας τις αντίστοιχες αποδοχές μέχρι να εκδοθεί τελεσίδικη απόφαση, να απειληθεί χρηματική ποινή 300 € για κάθε ημέρα αρνήσεως των εναγομένων να αποδεχτούν τις υπηρεσίες των εναγόντων και να καταβάλουν τις αποδοχές τους και να επιβληθεί η δικαστική τους δαπάνη εις βάρος των εναγομένων.</p>
   <p>To πρωτοβάθμιο Δικαστήριο, με την εκκαλουμένη απόφασή του, απέρριψε την αγωγή ως προς τους 2<sup>ο</sup>, 3<sup>ο</sup>, 4<sup>ο</sup> και 5<sup>ο</sup> των εναγόντων ως μη νόμιμη, δεδομένου ότι είχαν συναφθεί μετά την έναρξη ισχύος του πδ 164/2004 και υπό την ισχύ των διατάξεων του άρθρου 103 του Συντάγματος, ενώ, ως προς τον 1<sup>ο</sup>&nbsp; ενάγοντα, απέρριψε την αγωγή ως ουσιαστικά αβάσιμη. Κατά της απόφασης αυτής παραπονούνται οι εκκαλούντες – ενάγοντες για εσφαλμένη ερμηνεία και εφαρμογή του νόμου και κακή εκτίμηση των αποδείξεων και ζητούν όπως, αφού γίνει δεκτή η κρινόμενη έφεση και εξαφανιστεί η εκκαλουμένη, γίνει δεκτή η αγωγή τους κατά τα προαναφερθέντα αιτήματά της.</p>
   <p>Από το συνδυασμό των διατάξεων των άρθρων 648, 649, 669, 672 ΑΚ προκύπτει, ότι σύμβαση εργασίας αορίστου χρόνου υπάρχει, όταν οι συμβαλλόμενοι δεν έχουν συμφωνήσει ορισμένη διάρκεια για την παροχή της εργασίας, ούτε η χρονική αυτή διάρκεια συνάγεται από το είδος και το σκοπό της εργασίας. Αντίθετα, η σύμβαση εργασίας είναι ορισμένου χρόνου, όταν συνομολογείται η διάρκεια αυτής μέχρις ορισμένου χρονικού σημείου ή μέχρις την επέλευση ορισμένου μέλλοντος και βεβαίου γεγονότος ή την εκτέλεση ορισμένου έργου, μετά την περάτωση του οποίου ή την επέλευση του βεβαίου γεγονότος ή του χρονικού σημείου, παύει να ισχύει αυτοδικαίως. Εξάλλου, ο χαρακτηρισμός της σύμβασης ή σχέσης εργασίας ως ορισμένου ή αορίστου χρόνου ή έργου δεν εξαρτάται από το χαρακτηρισμό που δίνουν σ` αυτήν οι δικαιοπρακτούντες ή ο νόμος, διότι αυτός, ως κατ` εξοχήν έργο της δικαιοδοτικής λειτουργίας, ανήκει στο δικαστήριο. Η δυνατότητα του ορθού χαρακτηρισμού της έννομης σχέσης ως σύμβασης εργασίας ορισμένου ή αορίστου χρόνου ή έργου δεν αποκλείεται στις εργασιακές σχέσεις του δημόσιου (και του ευρύτερου δημόσιου) τομέα (ολ.ΑΠ 18/2006). Περαιτέρω, η Οδηγία 1999/70/ΕΚ του Συμβουλίου της 28.6.1999 (που δημοσιεύθηκε την 10.7.1999 στην Εφημερίδα των Ευρωπαϊκών Κοινοτήτων και άρχισε να ισχύει από 10.7.2001) έχει ως σκοπό την αποτροπή της κατάχρησης σύναψης διαδοχικών συμβάσεων ή σχέσεων εργασίας ορισμένου χρόνου με τη λήψη από τα κράτη – μέλη, όταν δεν υπάρχουν ισοδύναμα μέτρα για την πρόληψη των καταχρήσεων, συγκεκριμένων μέτρων προσαρμογής, η Οδηγία δε αυτή ενσωματώθηκε στην ελληνική έννομη τάξη με τα ΠΔ 81/2003 και 164/2004, που εφαρμόζεται στους εργαζομένους με συμβάσεις εργασίας ορισμένου χρόνου στο δημόσιο τομέα, η ισχύς των οποίων άρχισε από τη δημοσίευσή τους στην Εφημερίδα της Κυβέρνησης την 2.4.2003 και 19.7.2004, αντίστοιχα. Ανεξάρτητα από την Οδηγία αυτή, στην ελληνική έννομη τάξη η διασφάλιση των εργαζομένων από την καταστρατήγηση των δικαιωμάτων τους, με την προσχηματική επιλογή της σύμβασης εργασίας ορισμένου αντί αορίστου χρόνου, αντιμετωπιζόταν με το άρθ. 8 παρ. 3 ν. 2112/1920 (σε συνδυασμό με τα άρθ. 281, 671 ΑΚ, 25 παρ. 1 και 3 του Συντάγματος), το οποίο εφαρμόζεται σε όλες τις περιπτώσεις συμβάσεων ιδιωτικού δικαίου, ανεξάρτητα αν έχουν συναφθεί στον ιδιωτικό ή δημόσιο τομέα, και ορίζει ότι οι διατάξεις του νόμου αυτού εφαρμόζονται και επί συμβάσεων εργασίας με ορισμένη χρονική διάρκεια, αν ο καθορισμός της διάρκειας αυτής δεν δικαιολογείται από τη φύση της σύμβασης, αλλά τέθηκε σκόπιμα προς καταστρατήγηση των διατάξεων του ίδιου νόμου περί υποχρεωτικής καταγγελίας της υπαλληλικής σύμβασης. Η διάταξη αυτή, αξιοποιήθηκε γενικότερα για τον ορθό νομικό χαρακτηρισμό των συμβάσεων εργασίας ως ορισμένης ή αόριστης χρονικής διάρκειας, με πληρέστερη μάλιστα προστασία έναντι εκείνης της μεταγενέστερης ως άνω κοινοτικής Οδηγίας, εφόσον πρόκειται για διαδοχικές συμβάσεις ορισμένου χρόνου, που καλύπτουν πραγματικά πάγιες και όχι πρόσκαιρες ή απρόβλεπτες ανάγκες της υπηρεσίας και τούτο διότι ο ορθός νομικός χαρακτηρισμός ορισμένης σχέσης και δη της σύμβασης εργασίας, ως ορισμένου ή αορίστου χρόνου, όπως προαναφέρθηκε, αποτελεί κατεξοχήν έργο της δικαιοδοτικής λειτουργίας των δικαστηρίων, ανεξάρτητα από τον εκ του νόμου χαρακτηρισμό της συμβατικής σχέσης ως ορισμένου χρόνου (ΑΕΔ 3/3001, ολ.ΑΠ 6/2001), χωρίς παράλληλα ο ορθός αυτός νομικός χαρακτηρισμός εκ μέρους του δικαστηρίου, όταν συντρέχουν οι προαναφερθείσες ουσιαστικές προϋποθέσεις των καλυπτομένων αναγκών, να συνιστά ανεπίτρεπτη “μετατροπή” του ισχύοντος νομικού καθεστώτος απασχόλησης από ορισμένου χρόνου σε αόριστου (ολ.ΑΠ 18/2006).Συνάγεται, από τα προαναφερθέντα, ότι επί διαδοχικών συμβάσεων εργασίας ορισμένου χρόνου, που καταρτίσθηκαν με το Δημόσιο κ.λπ. πριν από την έναρξη ισχύος 1) της ως άνω Οδηγίας 1999/70/ΕΚ, 2) των παραγράφων 7 και 8 του άρθ. 103 του Συντάγματος, που προστέθηκαν κατά την αναθεώρηση του έτους 2001, ισχύουν δε από 18.4.2001 (ΦΕΚ Α` 85/2001) και απαγορεύουν την ακόμη και από το νόμο μονιμοποίηση του προσλαμβανομένου ως άνω προσωπικού ή τη μετατροπή των συμβάσεων εργασίας ορισμένου χρόνου ή έργου σε συμβάσεις αορίστου χρόνου ακόμη και σε περίπτωση που οι εργαζόμενοι με συμβάσεις εργασίας ορισμένου χρόνου καλύπτουν πάγιες και διαρκείς ανάγκες του Δημοσίου και 3) των άρθ. 5 και 11 του ΠΔ 164/2004, που άρχισε να ισχύει από 19.7.2004 και διαγράφει τις προϋποθέσεις μετατροπής των, κατά την έναρξη της ισχύος του, ενεργών συμβάσεων ορισμένου χρόνου σε αορίστου, συνεχίζονται δε και είναι ενεργές κατά τον χρόνο έναρξης της ισχύος τους και μετά ταύτα και καλύπτουν κατά την φύση τους πάγιες και διαρκείς ανάγκες, δεν εφαρμόζονται οι ως άνω διατάξεις, διότι αυτές (συμβάσεις εργασίας) είχαν προσλάβει ήδη, κατά το χρόνο που εκτείνεται η έννομη σχέση και το αντικείμενό της, δηλ. και πριν την έναρξη ισχύος των ως άνω συνταγματικών και άλλων διατάξεων, το χαρακτήρα της σύμβασης αορίστου χρόνου, κατ` ορθό νομικό χαρακτηρισμό, παρά την τυχόν απαγόρευση από το νόμο της σύναψής τους ως τέτοιων, τον οποίο διατηρούν και μετά την έναρξη ισχύος των πιο πάνω διατάξεων, ως ενιαίες πλέον συμβάσεις αορίστου χρόνου (Ολ ΑΠ 7/2011).Τέλος, οι διατάξεις του άρθρου 103 παρ. 2 και 3 του Συντάγματος, οι οποίες επιβάλλουν τη νομοθετική πρόβλεψη οργανικών θέσεων για την κάλυψη των πάγιων και διαρκών αναγκών του Δημοσίου, των ΟΤΑ και των άλλων ν.π.δ.δ., ορίζουν τα εξής: “Κανένας δεν μπορεί να διοριστεί υπάλληλος σε οργανική θέση που δεν είναι νομοθετημένη. Εξαιρέσεις μπορεί να προβλέπονται από ειδικό νόμο, για να καλυφθούν απρόβλεπτες και επείγουσες ανάγκες με προσωπικό που προσλαμβάνεται για ορισμένη χρονική περίοδο με σχέση ιδιωτικού δικαίου” (παρ.2). “Οργανικές θέσεις ειδικού επιστημονικού καθώς και τεχνικού προσωπικού μπορούν να πληρούνται με προσωπικό που προσλαμβάνεται με σχέση ιδιωτικού δικαίου. Νόμος ορίζει τους όρους για την πρόσληψη, καθώς και τις ειδικότερες εγγυήσεις τις οποίες έχει το προσωπικό που προσλαμβάνεται” (παρ.3). Με την αναθεώρηση του έτους 2001 (ΦΕΚ Α` 85/18.4.2001) προστέθηκε στο άρθρο 103 του Συντάγματος παρ. 7, που προβλέπει ότι η πρόσληψη υπαλλήλων στο Δημόσιο και στον ευρύτερο δημόσιο τομέα, όπως αυτός καθορίζεται κάθε φορά, γίνεται είτε με διαγωνισμό είτε με επιλογή σύμφωνα με προκαθορισμένα και αντικειμενικά κριτήρια και υπάγεται στον έλεγχο ανεξάρτητης Αρχής. Επίσης στο ίδιο άρθρο (103) προστέθηκε παρ. 8, που προβλέπει ότι: “Νόμος ορίζει τους όρους και τη χρονική διάρκεια των σχέσεων εργασίας ιδιωτικού δικαίου στο Δημόσιο και τον ευρύτερο δημόσιο τομέα, όπως αυτός καθορίζεται κάθε φορά, για την κάλυψη είτε οργανικών θέσεων και πέραν των προβλεπομένων στο πρώτο εδάφιο της παρ. 3, είτε πρόσκαιρων είτε απρόβλεπτων και επειγουσών αναγκών κατά το δεύτερο εδάφιο της παρ. 2. Νόμος ορίζει επίσης τα καθήκοντα που μπορεί να ασκεί το προσωπικό του προηγούμενου εδαφίου. Απαγορεύεται η από το νόμο μονιμοποίηση προσωπικού που υπάγεται στο πρώτο εδάφιο ή η μετατροπή των συμβάσεών του σε αορίστου χρόνου. Οι απαγορεύσεις της παραγράφου αυτής ισχύουν και ως προς τους απασχολουμένους με σύμβαση έργου”. Στους προαναφερόμενους κανόνες, τους οποίους πρώτος διατύπωσε ο κοινός νομοθέτης με τις πιο πάνω διατάξεις και οι οποίες κατέστησαν ήδη, με την ως άνω συνταγματική αναθεώρηση, συνταγματικού επιπέδου, υπάγεται, ενόψει της αδιάστικτης διατύπωσης των παραγράφων 7 και 8 του άρθρου 103 του Συντάγματος, τόσο το προσωπικό που συνδέεται με το Δημόσιο, τους ΟΤΑ και τα ΝΠΔΔ με υπαλληλική σχέση δημόσιου δικαίου, όσο και το προσωπικό που προσλαμβάνεται με σύμβαση εργασίας ιδιωτικού δικαίου, για την πλήρωση οργανικών θέσεων, σύμφωνα με τις παραγράφους 3 και 8 του άρθρου 103 του Συντάγματος. Μέλημα του αναθεωρητικού νομοθέτη ήταν να αποτρέψει τη μετατροπή των συμβάσεων εργασίας ή έργου ορισμένου χρόνου σε συμβάσεις εργασίας αόριστου χρόνου, όχι απλώς εκείνων που κάλυπταν παροδικές και απρόβλεπτες ανάγκες, αλλά και εκείνων που πράγματι κάλυπταν πάγιες και διαρκείς ανάγκες και προς το σκοπό αυτό προσέθεσε την παραπάνω διάταξη του εδ. γ` της παρ. 8 του άρθρου 103 του Συντάγματος, η οποία πλέον αδιακρίτως απαγορεύει την από το νόμο ακόμα μονιμοποίηση του κατά τον προαναφερόμενο τρόπο προσλαμβανόμενου προσωπικού ή τη μετατροπή των συμβάσεων εργασίας ή έργου ορισμένου χρόνου σε συμβάσεις αόριστου χρόνου. Δηλαδή, η απαγόρευση αυτή καταλαμβάνει και την περίπτωση κατά την οποία οι εργαζόμενοι με συμβάσεις εργασίας ορισμένου χρόνου ή έργου, απασχολούνται στην πραγματικότητα για την κάλυψη πάγιων και διαρκών αναγκών του δημόσιου τομέα. Επομένως, σύμφωνα με τα προεκτεθέντα, διαδοχικές συμβάσεις εργασίας ορισμένου χρόνου ή έργου, συναπτόμενες υπό το κράτος της ισχύος των πιο πάνω συνταγματικών και άλλων διατάξεων, και δη μετά την έναρξη ισχύος (18.4.2001) του αναθεωρημένου άρθ. 103 του Συντάγματος με την προσθήκη των ως άνω παραγράφων 7 και 8 σ` αυτό, με το Δημόσιο, τους ΟΤΑ και τα ΝΠΔΔ δεν μπορούν να μετατραπούν σε συμβάσεις αορίστου χρόνου, έστω και αν αυτές καλύπτουν πάγιες και διαρκείς και όχι πρόσκαιρες ή απρόβλεπτες ανάγκες, αφού, έστω και αν αυτό συμβαίνει, ο εργοδότης δεν έχει την ευχέρεια για τη σύναψη σύμβασης εργασίας αορίστου χρόνου, συνακόλουθα δε σε κάθε περίπτωση στις συμβάσεις αυτές, υπό την ισχύ των ως άνω διατάξεων, δεν είναι δυνατή η εφαρμογή της προαναφερόμενης διάταξης του άρθρου 8 παρ. 3 του ν. 2112/1920 (ΑΠ 602/2014). Περαιτέρω, από τις διατάξεις του άρθρου 189 παρ. 3 και ήδη 249 παρ. 1 και 3 της Ενοποιημένης απόδοσης της Συνθήκης της Ε.Ο.Κ. προκύπτει, ότι οι οδηγίες αποτελούν παράγωγο κοινοτικό δίκαιο και δεσμεύουν κάθε κράτος – μέλος της Κοινότητας, στο οποίο απευθύνονται, καθόσον αφορούν το επιδιωκόμενο αποτέλεσμα, αλλά αφήνουν την επιλογή του τύπου και των μέσων στην αρμοδιότητα των εθνικών αρχών. Γι` αυτό απευθύνονται, κατ` ανάγκην, όχι απ` ευθείας προς τους ιδιώτες, θεσπίζοντας δικαιώματα και υποχρεώσεις τους, αλλά μόνο προς τα κράτη – μέλη, αφού μόνο αυτά έχουν τη δυνατότητα να λάβουν τα μέτρα, με τα οποία θα καταστεί εφικτή η επίτευξη του επιδιωκόμενου αποτελέσματος. Το κράτος – μέλος, που είναι αποδέκτης της οδηγίας, έχει την υποχρέωση να πραγματοποιήσει το αποτέλεσμα αυτό μέσα στην τασσόμενη προθεσμία, με μέσα, όμως, τα οποία αυτό θα επιλέξει. Αν η οδηγία περιέχει κανόνες σαφείς και ορισμένους, δεκτικούς απευθείας εφαρμογής (δηλαδή χωρίς αιρέσεις ή περιθώρια επιλογής), η παράλειψη του εθνικού νομοθέτη, να την εκτελέσει εμπρόθεσμα, συνεπάγεται την άμεση ισχύ της στην εσωτερική έννομη τάξη του κράτους – μέλους που είναι ο παραλήπτης αυτής, η ισχύς της όμως εκτείνεται μόνο κατά του κράτους – μέλους που παρέλειψε να την καταστήσει “εθνικό δίκαιο” και των αντίστοιχων κρατικών φορέων και δεν εκτείνεται και στις μεταξύ των ιδιωτών σχέσεις, είναι δηλαδή κάθετη και όχι οριζόντια. Η οριζόντια ισχύς αυτής ολοκληρώνεται μόνο με την έκδοση πράξης του εθνικού νομοθέτη, που μετατρέπει την οδηγία σε κανόνα του εσωτερικού δικαίου (ολΑΠ 31/2009, 19,20/2007). Την 10.7.1999 δημοσιεύτηκε στην Εφημερίδα των Ευρωπαϊκών Κοινοτήτων η Οδηγία 1999/70/ΕΚ του Συμβουλίου της 28.6.1999, ύστερα από τη συμφωνία – πλαίσιο, την οποία συνήψαν στις 18.3.1999 οι διεπαγγελματικές οργανώσεις γενικού χαρακτήρα CES, UNICH και CΕΕΡ, στο άρθρο 2 της οποίας ορίζεται ότι στα κράτη – μέλη παρέχεται προθεσμία συμμόρφωσης προς το περιεχόμενο της Οδηγίας αυτής έως την 10.7.2001, με δυνατότητα παράτασης της εν λόγω προθεσμίας έως την 10.7.2002, της οποίας (δυνατότητας) η Ελλάδα έκαμε χρήση. Στο προοίμιο της οδηγίας αυτής αναφέρεται, μεταξύ άλλων, ότι τα μέρη της παρούσας συμφωνίας αναγνωρίζουν, ότι οι συμβάσεις αόριστου χρόνου είναι και θα συνεχίσουν να είναι η γενική μορφή εργασιακών σχέσεων μεταξύ εργοδοτών και εργαζομένων και ότι οι συμβάσεις εργασίας ορισμένου χρόνου ανταποκρίνονται, σε ορισμένες περιστάσεις, στις ανάγκες τόσο των εργοδοτών όσο και των εργαζομένων. Ορίζει ειδικότερα η παραπάνω Οδηγία, μεταξύ άλλων, ότι η παρούσα συμφωνία εφαρμόζεται σε όλους τους εργαζόμενους ορισμένου χρόνου που έχουν σύμβαση ή σχέση εργασίας, όπως αυτές καθορίζονται από τη νομοθεσία, τις συλλογικές συμβάσεις ή την πρακτική κάθε κράτους – μέλους (ρήτρα 2) και ότι για να αποτραπεί η κατάχρηση που μπορεί να προκύψει από τη χρησιμοποίηση διαδοχικών συμβάσεων ή σχέσεων εργασίας ορισμένου χρόνου, τα κράτη – μέλη, ύστερα από διαβουλεύσεις με τους κοινωνικούς εταίρους, ή και οι κοινωνικοί εταίροι, όταν δεν υπάρχουν ισοδύναμα νομοθετικά μέτρα για την πρόληψη των καταχρήσεων, λαμβάνουν, κατά τρόπο που να λαμβάνει υπόψη τις ανάγκες ειδικών τομέων ή και κατηγοριών εργαζομένων, ένα ή περισσότερα από τα αναφερόμενα μέτρα και ειδικότερα καθορίζουν α) αντικειμενικούς λόγους που να δικαιολογούν την ανανέωση τέτοιων συμβάσεων ή σχέσεων εργασίας, β) τη μέγιστη συνολική διάρκεια διαδοχικών συμβάσεων ή σχέσεων εργασίας ορισμένου χρόνου, γ) τον αριθμό των ανανεώσεων τέτοιων συμβάσεων ή σχέσεων εργασίας. Επίσης τα κράτη – μέλη ύστερα από διαβουλεύσεις με τους κοινωνικούς εταίρους ή και οι κοινωνικοί εταίροι καθορίζουν, όταν χρειάζεται, τις συνθήκες υπό τις οποίες συμβάσεις ή σχέσεις εργασίας ορισμένου χρόνου θεωρούνται “διαδοχικές” και χαρακτηρίζονται συμβάσεις ή σχέσεις αορίστου χρόνου (ρήτρα 5). Είναι φανερό ότι η πιο πάνω Οδηγία δεν περιέχει κανόνες κοινοτικού δικαίου σαφείς και ορισμένους, δεκτικούς απευθείας εφαρμογής στην ελληνική έννομη τάξη, δηλαδή η Οδηγία αυτή δεν είναι χωρίς αιρέσεις ή περιθώρια επιλογής από τον εθνικό νομοθέτη. Η επίτευξη του στόχου της Οδηγίας προϋποθέτει συγκεκριμένα μέτρα προσαρμογής, που θα λάβει ο εθνικός νομοθέτης, ο οποίος καλείται να εξειδικεύσει τις συνθήκες κάτω από τις οποίες οι συμβάσεις εργασίας ορισμένου χρόνου θεωρούνται διαδοχικές και μπορούν να χαρακτηρισθούν ως αορίστου χρόνου. Τα κράτη – μέλη, δηλαδή, διαθέτουν ευρεία ευχέρεια επιλογής μεταξύ περισσότερων λύσεων για να αποτρέψουν την καταχρηστική χρησιμοποίηση των διαδοχικών συμβάσεων εργασίας ορισμένου χρόνου, χωρίς να επιβάλλεται, σε περίπτωση σύναψης τέτοιων συμβάσεων, ο χαρακτηρισμός αυτών ως συμβάσεων αόριστου χρόνου, καθ` όσον τούτο προβλέπεται ως μέτρο δυνητικό (“όταν χρειάζεται”). Συνεπώς, δεν αποκλείεται η πρόβλεψη άλλων, πρόσφορων κατά την κρίση του εθνικού νομοθέτη, κυρώσεων σε βάρος του εργοδότη για την αποτελεσματική προστασία του εργαζομένου, όπως είναι η ακυρότητα των συναπτόμενων συμβάσεων, με παράλληλη εξασφάλιση για τον εργαζόμενο των αποδοχών για την εργασία που παρέσχε και αποζημίωσης. Η ευχέρεια του νομοθέτη να προβλέπει άλλες πρόσφορες κυρώσεις, πλην του χαρακτηρισμού των ανεπίτρεπτων διαδοχικών συμβάσεων εργασίας ορισμένου χρόνου ως συμβάσεων ή σχέσεων εργασίας αορίστου χρόνου, συνάγεται και από την παρ. 3 του προοιμίου της συμφωνίας – πλαισίου, στην οποία ορίζεται ότι “η παρούσα συμφωνία καθορίζει τις γενικές αρχές και τις ελάχιστες απαιτήσεις σχετικά με την εργασία ορισμένου χρόνου, αναγνωρίζοντας ότι για τις λεπτομέρειες της εφαρμογής της πρέπει να ληφθούν υπόψη τα πραγματικά στοιχεία των συγκεκριμένων εθνικών, τομεακών και εποχιακών καταστάσεων”, καθώς και από την υπ` αριθ. 10 γενική παρατήρηση αυτής, όπου ορίζεται ότι “η παρούσα συμφωνία παραπέμπει στα κράτη – μέλη και τους κοινωνικούς εταίρους για τον καθορισμό των λεπτομερειών εφαρμογής των γενικών αρχών της, των ελάχιστων απαιτήσεων και διατάξεων, ώστε να ληφθεί υπόψη η κατάσταση σε κάθε κράτος – μέλος και οι ιδιαίτερες συνθήκες ορισμένων τομέων και επαγγελμάτων, συμπεριλαμβανομένων των δραστηριοτήτων εποχικής φύσης”. Ήδη ο εθνικός νομοθέτης έχει εξειδικεύσει τις συνθήκες αυτές με τα Π.Δ. 81/2003 και 164/2004, από τα οποία το δεύτερο αναφέρεται στους εργαζόμενους με συμβάσεις εργασίας ορισμένου χρόνου στον ευρύτερο δημόσιο τομέα και των οποίων η ισχύς άρχισε από τη δημοσίευσή τους στην Εφημερίδα της Κυβέρνησης στις 2.4.2003 και 19.7.2004 αντίστοιχα. Με το άρθρο 5 του Π.Δ. 164/2004 ορίζεται ότι α) απαγορεύονται οι διαδοχικές συμβάσεις, που καταρτίζονται και εκτελούνται μεταξύ του ίδιου εργοδότη και του ίδιου εργαζόμενου με την ίδια ή παρεμφερή ειδικότητα και τους ίδιους ή παρεμφερείς όρους εργασίας, εφόσον μεταξύ των συμβάσεων αυτών μεσολαβεί χρονικό διάστημα μικρότερο των τριών μηνών, β) η κατάρτιση των συμβάσεων αυτών επιτρέπεται, κατ` εξαίρεση, εφόσον δικαιολογείται από αντικειμενικούς λόγους, αντικειμενικός δε λόγος υφίσταται όταν οι επόμενες της αρχικής συμβάσεις συνάπτονται για την εξυπηρέτηση ειδικών ομοειδών αναγκών, που σχετίζονται ευθέως και αμέσως με την μορφή ή το είδος ή την δραστηριότητα της επιχείρησης, γ) σε κάθε περίπτωση, ο αριθμός των διαδοχικών συμβάσεων δεν επιτρέπεται να είναι μεγαλύτερος των τριών, με την επιφύλαξη των διατάξεων της παρ. 2 του επομένου άρθρου. Ως κύρωση για την περίπτωση της παράνομης κατάρτισης διαδοχικών συμβάσεων προβλέφθηκε από το άρθρο 7 του αυτού Π.Δ. η αυτοδίκαιη ακυρότητά τους και η καταβολή στον εργαζόμενο τόσο των αποδοχών για την εργασία, που παρέσχε, εφόσον οι άκυρες συμβάσεις εκτελέσθηκαν εξ ολοκλήρου ή κατά ένα μέρος, όσο και αποζημίωσης ίσης με το ποσό το οποίο δικαιούται ο αντίστοιχος εργαζόμενος αορίστου χρόνου σε περίπτωση καταγγελίας της σύμβασής του, ενώ θεσπίσθηκε ποινική και πειθαρχική ευθύνη για την παράβαση των κανόνων αυτών. Όμως, ενόψει του γεγονότος ότι το Π.Δ. 164/2004 άρχισε να ισχύει από την 19.7.2004, περιέλαβε αυτό στο άρθρο 11, ως μεταβατικές διατάξεις, ρυθμίσεις, οι οποίες εξασφαλίζουν την ως άνω προσαρμογή στην προαναφερόμενη Οδηγία και προβλέπουν την κατ` εξαίρεση και υπό τις εκεί προϋποθέσεις μετατροπή των διαδοχικών συμβάσεων εργασίας ορισμένου χρόνου σε σύμβαση αορίστου χρόνου. Ειδικότερα, με το άρθρο 11 παρ. 1 του ως άνω Π.Δ. ορίζεται ότι Διαδοχικές συμβάσεις κατά την παρ.1 του άρθρου 5 του παρόντος, οι οποίες έχουν συναφθεί πριν την έναρξη της ισχύος του παρόντος και είναι ενεργείς έως την έναρξη ισχύος αυτού, συνιστούν εφεξής σύμβαση εργασίας αορίστου χρόνου, εφόσον συντρέχουν αθροιστικά οι ακόλουθες προϋποθέσεις: α) συνολική χρονική διάρκεια διαδοχικών συμβάσεων τουλάχιστον είκοσι τεσσάρων (24) μηνών έως την έναρξη ισχύος (19.7.2004) του διατάγματος, ανεξαρτήτως αριθμού ανανεώσεων συμβάσεων ή τρεις (3) τουλάχιστον ανανεώσεις, πέραν της αρχικής σύμβασης, κατά την παρ.1 του άρθρου 5 του παρόντος, με συνολικό ελάχιστο χρόνο ανανέωσης απασχόλησης δέκα οκτώ (18) μηνών, μέσα σε συνολικό χρονικό διάστημα 24 μηνών από την αρχική σύμβαση, β) ο συνολικός χρόνος υπηρεσίας του εδαφίου α` να έχει διανυθεί στον ίδιο φορέα, με την ίδια ή παρεμφερή ειδικότητα και με τους ίδιους ή παρεμφερείς όρους εργασίας, όπως αναγράφεται στην αρχική σύμβαση, γ) το αντικείμενο της σύμβασης να αφορά δραστηριότητες, οι οποίες σχετίζονται ευθέως και αμέσως με πάγιες και διαρκείς ανάγκες του αντίστοιχου φορέα, όπως αυτές οριοθετούνται από το δημόσιο συμφέρον, το οποίο υπηρετεί ο φορέας αυτός, δ) ο κατά τις προηγούμενες περιπτώσεις συνολικός χρόνος υπηρεσίας πρέπει να έχει παρασχεθεί κατά πλήρες ή μειωμένο ωράριο εργασίας και καθήκοντα ίδια ή παρεμφερή με αυτά, που αναγράφονται στην αρχική σύμβαση. Ενώ με την παρ. 5 του ίδιου άρθρου ορίζεται ότι, στις διατάξεις της παρ. 1 του παρόντος άρθρου συμπεριλαμβάνονται και οι συμβάσεις οι οποίες έχουν λήξει κατά το χρονικό διάστημα των τελευταίων τριών μηνών πριν την έναρξη της ισχύος του παρόντος διατάγματος, λογιζόμενες ως ενεργές διαδοχικές συμβάσεις ως την έναρξη ισχύος του παρόντος. Η προϋπόθεση του εδ. α` της παρ.1 του παρόντος άρθρου πρέπει να συντρέχει κατά το χρόνο λήξης της σύμβασης, ενώ κατά την παρ.1 του άρθρου 5 του ΠΔ 164/2004 απαγορεύονται οι διαδοχικές συμβάσεις, που καταρτίζονται και εκτελούνται μεταξύ του ίδιου εργοδότη και του ίδιου εργαζόμενου με την ίδια ή παρεμφερή ειδικότητα και με τους ίδιους ή παρεμφερείς όρους εργασίας, εφόσον μεταξύ των συμβάσεων αυτών μεσολαβεί χρονικό διάστημα μικρότερο των τριών μηνών. Από τα παραπάνω συνάγεται, ότι, εφόσον δεν συντρέχουν οι τιθέμενες ως άνω προϋποθέσεις, δεν μπορεί να γίνει μετατροπή των συμβάσεων εργασίας ορισμένου χρόνου σε αορίστου χρόνου. Κατά συνέπεια, ενόψει των ανωτέρω συνταγματικών ρυθμίσεων και της προσαρμογής της ελληνικής νομοθεσίας προς την Οδηγία 1999/70/ΕΚ του Συμβουλίου της Ε.Ε., η οποία δεν επιβάλλει το χαρακτηρισμό των συμβάσεων εργασίας ορισμένου χρόνου ή έργου έστω και αν αυτές καλύπτουν πάγιες και διαρκείς ανάγκες, ως συμβάσεων εργασίας αορίστου χρόνου, η διάταξη του άρθρου 8 του Ν. 2112/1920 ούτε κατ` επιταγή της Οδηγίας αυτής έχει εφαρμογή κατά το χρονικό διάστημα από 10.7.2002 μέχρι την έναρξη της ισχύος του Π.Δ. 164/2004, αλλά ούτε και μετά την έναρξη της ισχύος του, ούτε και η ως άνω Οδηγία, η ισχύς της οποίας, που δεν ήταν κατά τα προαναφερθέντα άμεσης εφαρμογής, και στις σχέσεις μεταξύ ιδιωτών και Κράτους ολοκληρώθηκε μόνο με την έκδοση του ως άνω διατάγματος για την ενσωμάτωσή της στην ελληνική έννομη τάξη (ολ.ΑΠ 19 και 20/2007, 31/2009), τούτο δε και μόνον ρυθμίζει από την έναρξη της ισχύος του τα σχετικά ζητήματα, (ΟλΑΠ 7/2011, ΑΠ 422/2017, ΝΟΜΟΣ).</p>
   <p>Στην προκειμένη περίπτωση, πρέπει να σημειωθεί ότι ως προς τους 2<sup>ο</sup>, 3<sup>ο</sup>, 4<sup>ο</sup> και 5<sup>ο</sup> των εναγόντων, η αγωγή είναι μη νόμιμη, καθώς προσελήφθησαν (ως οδηγός ο 2<sup>ος</sup> και υπάλληλοι καθαριότητας οι 3<sup>ος</sup>, 4<sup>ος</sup> και 5<sup>ος)</sup>, είτε από το πρώτο, είτε από το δεύτερο εναγόμενο, με συμβάσεις εργασίας ορισμένου χρόνου, από 14.4.2008 έως 13.10.2009 ο 2<sup>ος</sup>, από 7.12.2007 έως 6.8.2008 ο 3<sup>ος</sup>, από 10.4.2009 έως 9.12.2009 ο 4<sup>ος</sup> και από 9.2.2006 έως 9.10.2006 ο 5<sup>ος</sup>. Αναφέρεται δε στην αγωγή ότι απασχολήθηκαν και σε επόμενα χρονικά διαστήματα, (ο 2<sup>ος</sup>, από 1.3.2010 έως 31.8.2011 στο δεύτερο εναγόμενο, από 22.12.2011 έως 16.2.2012 δυνάμει προσωρινής διαταγής και μέχρι σήμερα με απλή σχέση εργασίας, ο 3<sup>ος&nbsp;&nbsp; </sup>από 2.7.2009 έως 1.3.2010, από 22.12.2011 έως 16.2.2012 δυνάμει προσωρινής διαταγής και μέχρι σήμερα με απλή σχέση εργασίας, ο 4<sup>ος</sup> από 25.5.2010 έως 24.1.2011, από 10.7.2012 έως 9.9.2012 με συμβάσεις εργασίας ορισμένου χρόνο στο δεύτερο εναγόμενο ως εργάτης καθαριότητας, από 22.12.2011 έως 16.2.2012 δυνάμει προσωρινής διαταγής και μέχρι σήμερα με απλή σχέση εργασίας και ο 5<sup>ος</sup> από 23.3.2007 έως 22.11.2007, από 27.8.2008 έως 24.6.2009, από 25.7.2011 έως 11.1.2012 βάσει συμβάσεων εργασίας στο δεύτερο εναγόμενο, από 22.12.2011 έως 16.2.2012 δυνάμει προσωρινής διαταγής και μέχρι σήμερα με απλή σχέση εργασίας, ενώ όλοι κατά τα ενδιάμεσα χρονικά διαστήματα με απλή σχέση εργασίας στο πρώτο εναγόμενο εικονικά. Ωστόσο, οι ανωτέρω σχέσεις ή συμβάσεις εργασίας δεν δύνανται να μετατραπούν σε τέτοιες αορίστου χρόνου, καθώς καταρτίσθηκαν όλες σε χρόνο μετά την έναρξη ισχύος του πδ 164/2004 και υπό την ισχύ των διατάξεων του άρθρου 103 παρ. 7 και 8 του αναθεωρημένου Συντάγματος, που ίσχυσαν από 17.4.2001. Ειδικότερα, οι ανωτέρω συμβάσεις ορισμένου χρόνου δεν μπορούν, ούτε κατ΄ορθό νομικό χαρακτηρισμό να αναγνωριστούν (κατά τη “φύση” τους, όπως αναφέρεται στην κρινόμενη έφεση), ως συμβάσεις εργασίας αορίστου χρόνου, διότι τέτοιος χαρακτηρισμός, που απαγορεύεται ακόμη και στο νομοθέτη, θα παρήγαγε έννομη συνέπεια που θα προσέκρουε στη ρητή απαγόρευση των διατάξεων του άρθρου 108 του Συντάγματος και αυτών του&nbsp; πδ 164/2004, όπως ειδικότερα εκτέθηκε στη νομική σκέψη της παρούσας. Η προρρηθείσα απαγόρευση καταλαμβάνει την κρινόμενη περίπτωση, ανεξαρτήτως της συνομολόγησης των εναγομένων στα πλαίσια της δίκης ασφαλιστικών μέτρων επί της οποίας εξεδόθη η υπ΄αριθ. 1795/2013 απόφαση του Μονομελούς Πρωτοδικείου Πειραιώς και στην οποία (απόφαση) αναφέρεται ότι οι εναγόμενοι συνομολόγησαν το όμοιο με την αγωγή περιεχόμενο της αίτησης ασφαλιστικών μέτρων, η οποία συνεκτιμήθηκε όπως και από το πρωτοβάθμιο Δικαστήριο, δεδομένου ότι η συνομολόγηση αφορά τα πραγματικά περιστατικά της αγωγής ή της αίτησης και όχι το νομικό χαρακτηρισμό της σχέσης εργασίας, ο οποίος γίνεται από το Δικαστήριο κατά τα προεκτεθέντα. Εξάλλου, από τη συνολική εκτίμηση του δικογράφου της αγωγής και ειδικότερα από το συνδυασμό του ιστορικού και του αιτητικού του δικογράφου, προκύπτει ότι η αναγνώριση της «φύσης» της εργασιακής σχέσης των εναγόντων συνάπτεται με την αναγνώριση της ακυρότητας της επιγενόμενης καταγγελίας της σύμβασης εργασίας τους με βάση τη διάταξη του άρθρου 8 του ν. 2112/1920, ήτοι με προϋπόθεση την αναγνώριση της σχέσης εργασίας τους ως αορίστου χρόνου, η οποία ως προεκτέθηκε, απαγορεύεται..</p>
   <p>Από την εκτίμηση της ανωμοτί κατάθεσης του νομίμου εκπροσώπου των εναγομένων και ήδη εφεσιβλήτων που περιέχεται στα ταυτάριθμα με την εκκαλουμένη πρακτικά δημόσιας συνεδρίασης, σε συνδυασμό με τα έγγραφα που οι διάδικοι νόμιμα προσκομίζουν και επικαλούνται και χρησιμοποιούνται είτε για άμεση απόδειξη, είτε για τη συναγωγή δικαστικών τεκμηρίων, αποδεικνύονται τα ακόλουθα πραγματικά περιστατικά : Ο 1<sup>ος</sup> ενάγων, προσελήφθη με σύμβαση εργασίας ορισμένου χρόνου στις 27.7.1998 και εργάστηκε στον τομέα της καθαριότητας μέχρι τις 26.3.1999 στην κοινότητα …, που την 1.1.1999 απορροφήθηκε από την κοινότητα …, επίσης δε με όμοιες συμβάσεις στην κοινότητα …. …, που και αυτή με τη σειρά της συγχωνεύθηκε στο Δήμο …. κατά τα διαστήματα από 4.9.2002 έως 3.9.2003, 13.7.2005 έως 12.1.2007, 1.11.2007 έως 30.6.2008, 1.12.2008 έως 31.7.2009, 16.2.2010 έως 15.10.2010 και με όμοιες συμβάσεις στο Δήμο …., από 10.7.2012 έως 9.9.2012. Από 4.9.2002 έως και 3.9.2003 απασχολήθηκε με σύμβαση έργου. Ωστόσο, από κανένα στοιχείο δεν αποδείχθηκε ότι απασχολήθηκε και κατά τα ενδιάμεσα χρονικά διαστήματα και μέχρι το χρόνο άσκησης της αγωγής με απλή σχέση εργασίας, δηλαδή ότι η απασχόλησή του ήταν με διαδοχικές μεταξύ τους συμβάσεις εργασίας. Τα κενά χρονικά διαστήματα, εκτείνονται από 6 τουλάχιστον μήνες έως και&nbsp; 3 ½&nbsp; έτη. Επομένως, σε καμία περίπτωση οι ανωτέρω συμβάσεις ορισμένου χρόνου δεν μπορούν να χαρακτηριστούν ως διαδοχικές, ούτε σύμφωνα με το ν. 2112/1920, ούτε με το πδ 164/2004, σύμφωνα και με τα προαναφερθέντα στη νομική σκέψη της παρούσας, ανεξαρτήτως και στην περίπτωση αυτή της συνομολόγησης των πραγματικών περιστατικών από τα εναγόμενα στην προεκτεθείσα δίκη ασφαλιστικών μέτρων επί της οποίας η υπ΄αριθ. 1795/2013 απόφαση, για όσους λόγους αναφέρθηκαν και για τους λοιπούς ενάγοντες. Με βάση τ΄ανωτέρω, ως προς τον 1<sup>ο</sup> ενάγοντα, η αγωγή πρέπει να απορριφθεί ως ουσιαστικά αβάσιμη. Το πρωτοβάθμιο Δικαστήριο που έκρινε τα ίδια και απέρριψε την αγωγή ως ουσία αβάσιμη για τον 1<sup>ο</sup> ενάγοντα και ως μη νόμιμη για τους λοιπούς, ορθώς το νόμο εφάρμοσε και τις αποδείξεις εκτίμησε και οι λόγοι της κρινόμενης έφεσης με τους οποίους οι εκκαλούντες παραπονούνται, ότι δεν ελήφθη υπ΄όψιν η συνομολόγηση των εναγομένων στα πλαίσια της δίκης των ασφαλιστικών μέτρων επί της οποίας η υπ΄αριθ. 1795/2013 ως άνω απόφαση, (1<sup>ος</sup>, 2<sup>ος</sup>, 3<sup>ος</sup>και 5<sup>ος</sup> λόγος της κρινόμενης έφεσης), πρέπει να απορριφθούν ως ουσιαστικά αβάσιμοι. Πρέπει επίσης να σημειωθεί ότι η ανωτέρω απόφαση ασφαλιστικών μέτρων, της οποίας το νομικό συμπέρασμα εξήχθη κατά πιθανολόγηση, δεν παράγει δεδικασμένο, όπως παραπονούνται οι εκκαλούντες με τον 1<sup>ο</sup> λόγο της έφεσης. Συναφώς, ορθώς το πρωτοβάθμιο Δικαστήριο, έστω και με διαφορετική αιτιολογία η οποία παραδεκτά (534 ΚΠολΔ) συμπληρώνεται με την παρούσα, έκρινε ότι οι συμβάσεις εργασίας των εναγόντων, δεν μπορούν να μετατραπούν συμβάσεις αορίστου χρόνου διότι δεν πληρούν τις νόμιμες και αναφερθείσες στη νομική σκέψη της παρούσας προϋποθέσεις που ισχύουν σωρευτικά μεταξύ τους, ήτοι τη διαδοχικότητα ως προς τον 1<sup>ο</sup> ενάγοντα, ως προς τον οποίο η αγωγή απερρίφθη ως ουσιαστικά αβάσιμη και&nbsp; το χρόνο σύναψης των συμβάσεων ως προς τους λοιπούς ενάγοντες ως προς τους οποίους η αγωγή απερρίφθη ως μη νόμιμη, διότι καταρτίστηκαν μετά την ισχύ του πδ 164/2004 στα πλαίσια ισχύος του αναθεωρημένου Συντάγματος, ως ανωτέρω, καθώς, στην κρινόμενη αγωγή, η κατ΄ορθό χαρακτηρισμό αναγνώριση της φύσης των συμβάσεων ως αορίστου χρόνου, τίθεται ως προϋπόθεση στο αίτημα αναγνώρισης της ακυρότητας της επιγενόμενης απολύσεώς τους, με βάση τη διάταξη του άρθρου 8 ν. 2112/1920, η εφαρμογή του οποίου προσκρούει στις ανωτέρω απαγορευτικές διατάξεις, σύμφωνα και με τα προεκτεθέντα στη μείζονα σκέψη της παρούσας. Συνακόλουθα, οι 4<sup>ος</sup> και 6<sup>ος</sup> λόγος της κρινόμενης έφεσης με τους οποίους οι εκκαλούντες παραπονούνται ότι εσφαλμένως το πρωτοβάθμιο δικαστήριο δεν προέβη στην αναγνώριση της αληθούς φύσης των εργασιακών τους σχέσεων (4<sup>ος</sup> λόγος) και δεν απεφάνθη περί της αληθούς υφής της εργασιακής τους σχέσης (6<sup>ος</sup> λόγος), πρέπει να απορριφθούν ως ουσιαστικά αβάσιμοι.</p>
   <p>Εν όψει των ανωτέρω, εφόσον δεν υπάρχει άλλος λόγος έφεσης προς εξέταση, η έφεση πρέπει να απορριφθεί στο σύνολό της ως ουσιαστικά αβάσιμη.&nbsp; Η δικαστική δαπάνη πρέπει να συμψηφισθεί μεταξύ των διαδίκων λόγω της δυσχέρειας της ερμηνείας των εφαρμοσθέντων κανόνων δικαίου (179 ΚΠολΔ).</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p>Δικάζει αντιμωλία των διαδίκων.</p>
   <p>Δέχεται τυπικά την από 26.6.2014, (υπ΄αριθ. κατάθ. …./2014) έφεση και</p>
   <p>Απορρίπτει αυτήν κατ΄ουσίαν.</p>
   <p>Συμψηφίζει μεταξύ των διαδίκων τη δικαστική δαπάνη.</p>
   <p>Κρίθηκε, αποφασίσθηκε και δημοσιεύθηκε στον Πειραιά σε έκτακτη, δημόσια στο ακροατήριό του συνεδρίαση, στις <strong>&nbsp;14 Μαρτίου 2018</strong>, χωρίς την παρουσία των διαδίκων και των πληρεξουσίων τους δικηγόρων.</p>
   <p><strong>Η &nbsp;&nbsp;ΔΙΚΑΣΤΗΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </strong><strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</strong><strong>&nbsp;&nbsp;Η ΓΡΑΜΜΑΤΕΑΣ</strong></p>
  </div><!-- .entry-content -->
 </article>
</div></div></div></body></html>