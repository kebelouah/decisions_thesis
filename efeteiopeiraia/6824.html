<html><body><h1>Αριθμός απόφασης 87/2021</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=6824<br/><div class="content"><div class="content-inner">
 <article id="post-6824" class="entry entry-single post-6824 post type-post status-publish format-standard hentry category-24 category-18">
  <h1 class="entry-title entry--item h2">Αριθμός απόφασης 87/2021</h1>
  <div class="entry-content entry--item">
   <div class="printomatic pom-small-black " id="id5940" data-print_target="article"></div>
   <p style="text-align: center"><strong>Αριθμός&nbsp;&nbsp;&nbsp; &nbsp;87/2021</strong></p>
   <p style="text-align: center"><strong>ΤΟ ΜΟΝΟΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p>Αποτελούμενο από τη Δικαστή Χρυσή Φυντριλάκη, Εφέτη, η οποία ορίσθηκε από τον Πρόεδρο του Τριμελούς Συμβουλίου Διευθύνσεως του Εφετείου Πειραιώς, και από τη Γραμματέα&nbsp; Ε.Τ..</p>
   <p style="text-align: center"><strong>ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center"><strong>ΚΑΙ ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <p>Σύμφωνα με την διάταξη του άρθρου 518 ΚΠολΔ&nbsp; αν ο εκκαλών διαμένει στην Ελλάδα, η προθεσμία της έφεσης είναι τριάντα ημέρες, ενώ αν διαμένει στο εξωτερικό ή η διαμονή του είναι άγνωστη, εξήντα ημέρες και σε αμφότερες τις περιπτώσεις η προθεσμία αρχίζει&nbsp; από την επίδοση&nbsp; της απόφασης που περατώνει τη δίκη. Στην προκειμένη περίπτωση με την αριθμό καταθ. …../2014 ανακοπή που άσκησαν ενώπιον του Μονομελούς Πρωτοδικείου Πειραιά οι α)η ανώνυμη εταιρία «……….» η οποία εδρεύει στον Πειραιά επί της οδού … αριθμός …, β) ο ………. και γ) η ……., κάτοικοι Πειραιά, οδός ……….. κατά της ανώνυμης εταιρίας με την επωνυμία «…………..» ζήτησαν για τους αναφερόμενους σ΄αυτήν λόγους την ακύρωση της από 29-4-2014 (<em>όπως διορθώθηκε από το εσφαλμένο από 10-4-2014</em>) επιταγής προς εκτέλεση κάτωθι&nbsp; του αντιγράφου του πρώτου εκτελεστού απογράφου του υπ΄αριθμόν …../22-6-2005 συμβολαίου χρηματοδοτικής μίσθωσης οριζοντίων ιδιοκτησιών της συμβολαιογράφου Αθηνών ………., καθώς και κάθε περαιτέρω πράξης της διαδικασίας αναγκαστικής εκτέλεσης. Επιπρόσθετα, με τους&nbsp; με αριθμό καταθ. ………/2014 πρόσθετους&nbsp; λόγους&nbsp; οι ανωτέρω ανακόπτοντες ζήτησαν για τους αναφερόμενους στο δικόγραφο αυτό&nbsp; λόγους την ακύρωση της ανωτέρω επιταγής. Επί της ανακοπής και των προσθέτων λόγων εκδόθηκε η με αριθμό καταθ. ……../2018 απόφαση με την οποία το Μονομελές Πρωτοδικείο Πειραιά αφού συνεκδίκασε την&nbsp;&nbsp; ανακοπή και τους&nbsp; πρόσθετους λόγους απέρριψε τόσο την ανακοπή όσο και τους πρόσθετους λόγους. Η απόφαση αυτή επιδόθηκε στην ανώνυμη εταιρία «……….» στις 8-10-2018, όπως προκύπτει από την με αριθμό ……./8-10-2018 έκθεση επίδοσης της δικαστικής επιμελήτριας της περιφέρειας του Εφετείου Αθηνών, ……., αλλά και από την επισημείωση της αυτής δικαστικής επιμελήτριας στο σώμα επικυρωμένου αντιγράφου της απόφασης αυτής. Ωστόσο, η έφεση που άσκησε η «………..» κατατέθηκε στη γραμματεία του Πρωτοδικείου Πειραιά στις 8-11-2018, όπως προκύπτει από την έκθεση κατάθεσης ενδίκου μέσου του Γραμματέα του Πρωτοδικείου Πειραιά, ήτοι&nbsp; την 31<sup>η</sup> ημέρα από της επιδόσεως της αποφάσεως. Ως εκ τούτου ενόψει του ότι η εκκαλούσα έχει έδρα στην Ελλάδα, η οποία βρίσκεται στον Πειραιά επί της οδού&nbsp; οδού … αριθμός ….. και επομένως η προθεσμία για την άσκηση έφεσης είναι τριάντα (30) ημέρες, η κρινόμενη έφεση είναι εκπρόθεσμη και πρέπει ως εκ τούτου ν΄απορριφθεί ως απαράδεκτη. Τα δικαστικά έξοδα του παρόντος βαθμού δικαιοδοσίας&nbsp; της εφεσίβλητης πρέπει να επιβληθούν σε βάρος της εκκαλούσας λόγω της ήττας αυτής (άρθρα 176,183,191 παρ 2 ΚΠολΔ) κατά&nbsp; τα ειδικότερα οριζόμενα στο διατακτικό. Τέλος, πρέπει, ενόψει της απόρριψης της έφεσης, να διαταχθεί και η εισαγωγή του κατατεθέντος παραβόλου&nbsp; έφεσης&nbsp;&nbsp; στο Δημόσιο Ταμείο (άρθρο 495 ΚΠολΔ).</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p>ΑΠΟΡΡΙΠΤΕΙ&nbsp; την έφεση</p>
   <p>ΚΑΤΑΔΙΚΑΖΕΙ&nbsp; την εκκαλούσα&nbsp; στα δικαστικά έξοδα της εφεσίβλητης&nbsp; του παρόντος βαθμού δικαιοδοσίας, τα οποία ορίζει στο ποσό των εξακοσίων&nbsp; (600) ευρώ</p>
   <p>ΔΙΑΤΑΣΣΕΙ&nbsp; την εισαγωγή του κατατεθέντος παραβόλου στο Δημόσιο Ταμείο</p>
   <p>Κρίθηκε, αποφασίσθηκε και δημοσιεύθηκε στον Πειραιά σε έκτακτη, δημόσια στο ακροατήριό του συνεδρίαση,&nbsp; στις <strong>&nbsp;&nbsp;&nbsp;2 Φεβρουαρίου 2021</strong>, χωρίς την παρουσία των διαδίκων και των πληρεξουσίων τους δικηγόρων.</p>
   <p><strong>Η &nbsp;&nbsp;&nbsp;ΔΙΚΑΣΤΗΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </strong><strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</strong><strong>&nbsp;&nbsp;Η ΓΡΑΜΜΑΤΕΑΣ</strong></p>
  </div><!-- .entry-content -->
 </article>
</div></div></div></body></html>