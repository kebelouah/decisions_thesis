<html><body><h1>Αριθμός απόφασης 705/2020</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=6441<br/><div class="content"><div class="content-inner">
 <article id="post-6441" class="entry entry-single post-6441 post type-post status-publish format-standard hentry category-18 category-25">
  <h1 class="entry-title entry--item h2">Αριθμός απόφασης 705/2020</h1>
  <div class="entry-content entry--item">
   <div class="printomatic pom-small-black " id="id8244" data-print_target="article"></div>
   <p><strong>ΕΦΕΤΕΙΟ ΠΕΙΡΑΙΑ</strong></p>
   <p><strong>&nbsp;</strong><strong>&nbsp;</strong></p>
   <p style="text-align: center"><strong>Αριθμός 705/2020</strong></p>
   <p style="text-align: center"><strong>ΤΟ ΤΡΙΜΕΛΕΣ ΕΦΕΤΕΙΟ ΠΕΙΡΑΙΑ</strong></p>
   <p>Συγκροτήθηκε από τους Δικαστές, Αικατερίνη Νομικού, Πρόεδρο Εφετών, Παρασκευή Μπερσή και Νικόλαο Κουτρούμπα, Εισηγητή, Εφέτες και από τη Γραμματέα Τ.Λ.</p>
   <p style="text-align: center"><strong>ΑΦΟΥ ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center"><strong>ΣΚΕΦΘΗΚΕ ΚΑΤΑ ΤΟ ΝΟΜΟ</strong></p>
   <p>Κατά το άρθρο δε 36 παρ. 1 του Ν. 590/1977 «περί του Καταστατικού Χάρτου της Εκκλησίας της Ελλάδος», ο ενοριακός ναός λογίζεται ως Νομικό Πρόσωπο Δημοσίου Δικαίου και εκπροσωπείται ενώπιον κάθε Αρχής ή Δικαστηρίου από το Εκκλησιαστικό Συμβούλιο, αντιπροσωπευόμενο υπό του Προέδρου ή μέλους αυτού που ορίζεται με απόφασή του, κατά δε τα άρθρα 9 παρ. 3 εδ. γ` και 12 παρ. 1 του 8 της 28-9-79/5-1-80 κανονισμού «Περί Ιερών Ναών και Ενοριών» της Ιεράς Συνόδου της Εκκλησίας της Ελλάδος, για την άσκηση αγωγής, ενδίκων βοηθημάτων, ενδίκων μέσων και τη διεξαγωγή της δίκης εκ μέρους ναού, απαιτείται προηγουμένως, σε κάθε περίπτωση απόφαση του Εκκλησιαστικού Συμβουλίου, εγκεκριμένη από το οικείο Μητροπολιτικό Συμβούλιο (ΑΠ 446/1994, ΕλλΔνη 1995, σελ.341, ΑΠ 1315/1982, ΝοΒ 1983, σελ. 1347, ΕφΑθ 9727/1979, ΝοΒ 28, σελ. 822, ΕφθΑ 10189/1979, ΕλλΔνη 20, σελ. 455). Η τελευταία αυτή προϋπόθεση, ως διαδικαστική, ερευνάται αυτεπάγγελτα από το δικαστήριο, κατά τους ορισμούς του άρθρου 73 του ΚΠολΔ, το οποίο σε περίπτωση έλλειψής της αναβάλλει, σύμφωνα με το άρθρο 67 παρ. 1 του ΚΠολΔ, την πρόοδο της δίκης και τάσσει προθεσμία για τη συμπλήρωσή της (ΑΠ 446/1994 δημοσίευση ΤΝΠ ΝΟΜΟΣ, ΑΠ 1315/1982 ΕλλΔνη 24.227, ΕφΑθ 9727/1979 ΝοΒ 28.822, ΕφΑθ 9958/1982 ΕλλΔνη 24. 678, ΕφΑθ 10280/1982 ΑρχΝ 34. 179). Ειδικότερα, κατά τη διάταξη του άρθρου 67 § 1 εδ. α’ ΚΠολΔ, που εφαρμόζεται κατ’ άρθρο 741 ΚΠολΔ και στη διαδικασία της εκούσιας δικαιοδοσίας ενώπιον του Εφετείου που δικάζει αίτηση για ερμηνεία διαθήκης κατ’ άρθρο 825 ΚΠολΔ, αν υπάρχουν ελλείψεις σχετικά με την άδεια που απαιτείται για τη διεξαγωγή της δίκης, εφόσον μπορούν να συμπληρωθούν, το δικαστήριο αναβάλει την πρόοδο της δίκης και ορίζει προθεσμία για τη συμπλήρωση των ελλείψεων (βλ. ΜονΕφΠατρ 341/2017 στην ΤΝΠ Νόμος). Η εφαρμογή της διατάξεως επεκτείνεται και όταν ακόμη κατά την εισαγωγή της υπόθεσης στο δικαστήριο, η σχετική άδεια δεν έχει ακόμη δοθεί από το αρμόδιο όργανο και παρέχεται εκ των υστέρων, οπότε η σχετική έλλειψη καλύπτεται αναδρομικά δια της εγκρίσεως του αρμοδίου οργάνου κατ’ άρθρο 238 ΑΚ (βλ. ΕφΠατρ 114/2019 στην ΤΝΠ Νόμος, ΕφΘεσσαλ 2400/1998, ΕλλΔνη 1998, σελ. 1380, Νίκας σε Κεραμέα/Κονδύλη/Νίκα, Ερμηνεία ΚΠολΔ Ι, έκδοση 2000, άρθρο 67, σελ. 138, παρ.1). Τέλος, αν το δικαστήριο, αναβάλλει κατά τα ανωτέρω την πρόοδο της δίκης, αλλά παραλείπει να θέσει και προθεσμία, δεν δημιουργείται εντεύθεν ακυρότητα της μετά ταύτα διαδικασίας (ΑΠ 1178/1989, ΕλλΔνη 1991, σελ. 761, Μιχαήλ και Άντα Μαργαρίτη, Ερμηνεία ΚΠολΔ Ι, έκδοση 2018, σελ. 134).</p>
   <p>Στην προκειμένη περίπτωση, στην από 21.1.2020 (με Γ.Α.Κ. …/2020 και Ε.Α.Κ. …/2020) αίτησή του το εδρεύον στον Πειραιά ν.π.δ.δ. με την επωνυμία «ΙΕΡΟΣ ΝΑΟΣ ………. ΠΕΙΡΑΙΩΣ» εκθέτει ότι με την υπ’ αριθ. ……../18.8.1960 δημόσια διαθήκη του αποβιώσαντος στις 17.4.1968 ……. .. ενώπιον του Συμβ/φου Πειραιώς ………, που δημοσιεύθηκε μετά τον θάνατό του με το υπ’ αριθ. …/7.6.1968 πρακτικό του Πρωτοδικείου Πειραιά και κατόπιν της υπ’ αριθ. …./10.2.1997 δηλώσεως αποδοχής κληρονομίας της Συμβ/φου Πειραιά ….. . από το αιτούν, που μεταγράφηκε νόμιμα, κληρονόμησε την ψιλή κυριότητα, που ήδη κατέστη πλήρης με τον θάνατο της επικαρπώτριας, ενός ακινήτου κείμενου στον Πειραιά, στην οδό …….., ήτοι μιας ισόγειας παλαιάς οικίας επιφάνειας 40 τετρ. μέτρων, επί οικοπέδου εκτάσεως 115 τετρ. μέτρων. Ότι στην παραπάνω διαθήκη τέθηκε όρος το αιτούν να προικίζει κάθε πενταετία, από τα έσοδα του ακινήτου, ένα φτωχό κορίτσι της ενορίας του, πλην όμως επειδή το καταλειφθέν κληρονομιαίο κτίσμα ήταν παλαιό και ερειπιώδες και εντεύθεν επικίνδυνο, ο Ιερός Ναός προέβη με υπόδειξη του Δήμου Πειραιά τον Μάιο του 2008 σε κατεδάφισή του. Επειδή η ανέγερση νέου κτίσματος είναι υπέρμετρα δαπανηρή για το αιτούν και δεν υπάρχει ενδιαφέρον για ανέγερση οικοδομής με το σύστημα της αντιπαροχής, αυτό ζητεί, προκειμένου να γίνει εφικτή η επωφελέστερη διάθεση του κληρονομιαίου ακινήτου και να αποφέρει έσοδα, να ερμηνευθεί ο παραπάνω όρος της διαθήκης του …………… ως προς τον κατάλληλο τρόπο διαχείρισης του ακινήτου, έτσι ώστε να επιτραπεί η δημιουργία σε αυτό θέσεων στάθμευσης και η εκμίσθωσή τους σε μηνιαία βάση και τα έσοδα που θα&nbsp; προκύψουν να διατίθενται ανά πενταετία, για τον σκοπό που όρισε η ως άνω διαθήκη.</p>
   <p>Με το παραπάνω περιεχόμενο κι αιτήματα, η ως άνω αίτηση αρμοδίως σύμφωνα με τις διατάξεις των άρθρων 10 παρ.2 και 3 του ν. 4182/2013 και 825 εδ.α’ ΚΠολΔ εισάγεται για να συζητηθεί ενώπιον αυτού του Δικαστηρίου κατά τη διαδικασία της εκούσιας δικαιοδοσίας (άρθρα 10 παρ. 3 Ν. 4182/2013, 739, 741 επ. ΚΠολΔ). Περαιτέρω, κατά την εκφώνηση της υπόθεσης στην ως άνω ορισθείσα δικάσιμο, στη σειρά της από το οικείο πινάκιο, παραστάθηκε για λογαριασμό του αιτούντος, για να το εκπροσωπήσει ως πληρεξούσιος δικηγόρος του, ο Δικηγόρος Πειραιά …………., ενώ με επίκληση στις προτάσεις του αιτούντος προσκομίζεται η προς αυτόν από 7.10.2020 εξουσιοδότηση. Τούτη υπογράφει ο πατέρας …………, με βεβαίωση του γνησίου της υπογραφής του από τον παραπάνω δικηγόρο, ως προϊστάμενος του εν Πειραιεί (…………..) εδρεύοντος ΝΠΔΔ με την επωνυμία «ΙΕΡΟΣ ΝΑΟΣ ………. ΠΕΙΡΑΙΩΣ», νόμιμα εκπροσωπούμενου και εξουσιοδοτεί τον ως άνω δικηγόρο να παραστεί και εκπροσωπήσει το αιτούν ενώπιον του παρόντος Δικαστηρίου κατά την ανωτέρω ή σε κάθε μεταβολή δικάσιμο κατά την εκδίκαση της ανωτέρω αίτησης. Ωστόσο, ο παραπάνω αιτών ενοριακός Ιερός Ναός δεν επικαλείται, ούτε προσκομίζει απόφαση του Εκκλησιαστικού Συμβουλίου και έγκριση αυτής από το Μητροπολιτικό Συμβούλιο, για την άσκηση της ένδικης αίτησης και για τη διεξαγωγή της σχετικής δίκης από τον παριστάμενο δικηγόρο. Επομένως, πρέπει, σύμφωνα με τα διαλαμβανόμενα στη μείζονα σκέψη, να αναβληθεί κατ’ άρθρο 67 παρ.1 ΚΠολΔ, η πρόοδος της δίκης και να ταχθεί προθεσμία για τη συμπλήρωση των ελλείψεων αυτών, όπως ειδικότερα ορίζεται στο διατακτικό.</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p>Δικάζει την αίτηση.</p>
   <p>Αναβάλλει την πρόοδο της δίκης.</p>
   <p>Τάσσει στο αιτούν εδρεύον στον Πειραιά Ν.Π.Δ.Δ. με την επωνυμία «ΙΕΡΟΣ ΝΑΟΣ ………. ΠΕΙΡΑΙΩΣ» προθεσμία έως τη νέα συζήτηση της υπόθεσης, η οποία θα προσδιορισθεί με επιμέλειά του, προκειμένου να προσκομίσει απόφαση του Εκκλησιαστικού Συμβουλίου και έγκριση αυτής από το οικείο Μητροπολιτικό Συμβούλιο για την άσκηση της υπό κρίση αιτήσεως και τη διεξαγωγή της σχετικής δίκης.</p>
   <p>Κρίθηκε και αποφασίστηκε στον Πειραιά, στις 12 Νοεμβρίου 2020.</p>
   <p>Δημοσιεύθηκε στον Πειραιά, σε έκτακτη δημόσια συνεδρίαση, χωρίς την παρουσία του αιτούντος και του πληρεξούσιου δικηγόρου του, στις 25 Νοεμβρίου 2020.</p>
   <p><strong>Η ΠΡΟΕΔΡΟΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Η ΓΡΑΜΜΑΤΕΑΣ</strong></p>
  </div><!-- .entry-content -->
 </article>
</div></div></div></body></html>