<html><body><h1>Αριθμός απόφασης 582/2021</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=8101<br/><div class="content"><div class="content-inner">
 <article id="post-8101" class="entry entry-single post-8101 post type-post status-publish format-standard hentry category-24 category-18">
  <h1 class="entry-title entry--item h2">Αριθμός απόφασης 582/2021</h1>
  <div class="entry-content entry--item">
   <div class="printomatic pom-small-black " id="id7536" data-print_target="article"></div>
   <p style="text-align: center"><strong>Αριθμός&nbsp; 582/2021</strong></p>
   <p style="text-align: center"><strong>ΤΟ ΜΟΝΟΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p style="text-align: center"><strong>Τμήμα 3<sup>ο</sup></strong></p>
   <p>Αποτελούμενο από τη Δικαστή Γεωργία Λάμπρου, Εφέτη, η οποία ορίσθηκε από την Πρόεδρο του Τριμελούς Συμβουλίου Διευθύνσεως του Εφετείου Πειραιώς, και από τη Γραμματέα&nbsp; Κ.Σ.</p>
   <p>Συνεδρίασε δημόσια στο ακροατήριό του στις <strong>&nbsp;…………</strong>, για να δικάσει την υπόθεση μεταξύ των :</p>
   <p><strong>&nbsp;ΕΚΚΑΛΟΥΝΤΟΣ:</strong> ……………. ο οποίος δεν εκπροσωπήθηκε από πληρεξούσιο δικηγόρο.</p>
   <p><strong>ΕΦΕΣΙΒΛΗΤΗΣ: </strong>εταιρείας …………… δεν εκπροσωπήθηκε δε από πληρεξούσιο δικηγόρο.</p>
   <p>Με την από&nbsp; 22.10.2021&nbsp; (ΓΑΚ/ΕΑΚ&nbsp; ………../2021)&nbsp; Πράξη της Προέδρου Εφετών, Ζωής Καραχάλιου ζητείται η αυτεπάγγελτη διόρθωση της υπ΄ αριθμ. 443/2021 απόφασης του Μονομελούς Εφετείου Πειραιώς για τα σφάλματα που αναφέρονται σε αυτήν.</p>
   <p>Δικάσιμος της ως άνω υπόθεσης ορίσθηκε η αναφερόμενη στην αρχή της παρούσας απόφασης.</p>
   <p>Η υπόθεση εκφωνήθηκε με τη σειρά της από το οικείο πινάκιο και συζητήθηκε.</p>
   <p style="text-align: center"><strong>ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center"><strong>ΚΑΙ ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <p>Με τη διάταξη του άρθρου 315 του ΚΠολΔ ορίζεται ότι, αν από παραδρομή κατά την σύνταξη της απόφασης περιέχονται λάθη γραφικά ή λογιστικά ή το διατακτικό της διατυπώθηκε κατά τρόπο ελλιπή ή ανακριβώς, το Δικαστήριο που την έχει εκδώσει μπορεί, αν το ζητήσει κάποιος διάδικος ή και αυτεπαγγέλτως, να τη διορθώσει με νέα απόφασή του. Από τη διάταξη αυτή προκύπτει ότι αντικείμενο διόρθωσης δεν αποτελούν διαγνωστικά σφάλματα του Δικαστηρίου, αλλά μόνο ακούσιες πλημμέλειες που παρεισφρύουν κατά τη σύνταξη ή την καθαρογραφή της απόφασης {ΑΠ 383/2016 ΤΝΠ ΝΟΜΟΣ, ΑΠ 1595/2003, ΕλλΔ/νη 45.724, ΑΠ 362/1992, Δ 23.744, Εφ.Πειρ. 26/2013 (Ναυτικό τμήμα) ΤΝΠ ΝΟΜΟΣ}. Τα ως άνω σφάλματα πρέπει να είναι πρόδηλα, δηλαδή να προκύπτουν από το κείμενο της απόφασης και των στοιχείων που ορίζουν το περιεχόμενο αυτής ή από τα πρακτικά ή από τις προτάσεις ή τα δικόγραφα των διαδίκων, έτσι ώστε να αποκλείεται η διόρθωση με βάση νέα στοιχεία (ΑΠ 251/2004, ΕλλΔ/νη 46.407, ΑΠ 1856/1999, ΕλλΔ/νη 41.1307, Κ. Μπέης, Πολιτική Δικονομία, σελ. 1287). Η αιτία της παραδρομής είναι αδιάφορη. Μπορεί να οφείλεται σε αμέλεια του Δικαστηρίου ή των διαδίκων, ή των πληρεξούσιων δικηγόρων τους (Εφ.Αθ. 6113/1993, ΑρχΝ 1995/45, Εφ.Πειρ. 26/2013 ο.π). Διόρθωση μπορεί να γίνει, μεταξύ άλλων, και σφαλμάτων που περιέχονται στο προεισαγωγικό τμήμα της απόφασης, και συνεπώς μπορεί να διορθωθεί η απόφαση ως προς τα ονόματα ή τα λοιπά στοιχεία ταυτότητας των διαδίκων, των τυχόν νομίμων αντιπροσώπων τους ή των πληρεξουσίων δικηγόρων (ΑΠ 251/2004, ΑΠ 1856/1999, Εφ.Πατρ. 576/2004, Εφ.Πειρ. 602/1997 ΤΝΠ ΝΟΜΟΣ).</p>
   <p>Η διαδικασία της διορθώσεως, μπορεί να κινηθεί και αυτεπαγγέλτως, πλην άλλων, και από το δικαστή του δικαστηρίου που εξέδωσε τη διορθωτέα απόφαση. Ο τελευταίος, αν θεωρεί αναγκαίο να διορθωθεί η απόφαση, ορίζει αυτεπαγγέλτως δικάσιμο για τη συζήτησή της στο ακροατήριο.</p>
   <p>Η συζήτηση της αίτησης διόρθωσης γίνεται κατά την διαδικασία με την οποία εκδόθηκε η απόφαση της οποίας διώκεται η διόρθωση και αφού κληθούν τουλάχιστον οκτώ τουλάχιστον ημέρες πριν την συζήτηση όλοι οι διάδικοι, που αναφέρονται στην απόφαση (άρθρο 318 παρ. 1 του ΚΠολΔ). Η διάταξη αυτή η οποία αποτελεί ειδική εφαρμογή της αρχής της «εκατέρωθεν ακροάσεως», πρόδηλο έχει σκοπό την προστασία των συμφερόντων των διαδίκων, οι οποίοι μετείχαν στη δίκη κατά την οποία εκδόθηκε η προς διόρθωση απόφαση και στους οποίους πρέπει να δίδεται η ευχέρεια, να διατυπώσουν προσηκόντως και νομοτύπως τις απόψεις του περί του θέματος της διόρθωσης. Στην περίπτωση, όμως, κατά την οποία οι μη κληθέντες και μη παραστάντες διάδικοι της αρχικής δίκης δεν έχουν έννομο συμφέρον να αντιταχθούν στη διωκόμενη διόρθωση της απόφασης, καθώς δεν βλάπτονται τα έννομα συμφέροντά τους από αυτήν, όπως συμβαίνει όταν, από παραδρομή, αναγράφεται εσφαλμένα, στο προεισαγωγικό τμήμα της απόφασης, το όνομα του δικαστή, του παρασταθέντος πληρεξουσίου δικηγόρου του διαδίκου κ.α, δεν πρέπει να αναβάλλεται η συζήτηση για να κληθούν οι διάδικοι της υπό διόρθωση απόφασης και η συζήτηση προχωρεί σαν να ήταν παρόντες όλοι οι διάδικοι (ΑΠ 383/2016, ο.π, ΑΠ 1856/1999 ο.π, ΕφΠειρ.231/ 2020, Εφ.Πειρ.26/2013 ο.π, Εφ.Πατρ. 863/2009 ΤΝΠ ΝΟΜΟΣ, Β. Βαθρακοκοίλη Ερμ. ΚΠολΔ, υπό το άρθρο 318 παρ. 5). Αρμόδιο δε Δικαστήριο είναι, σύμφωνα με την προμνησθείσα διάταξη του άρθρου 315 του ΚΠολΔ, το Δικαστήριο που εξέδωσε την απόφαση, της οποίας επιδιώκεται η διόρθωση. Τέλος, κατά τη διάταξη του άρθρου 320 του ΚΠολΔ, η διορθωτική απόφαση σημειώνεται στο πρωτότυπο της απόφασης που διορθώνεται και πρέπει και στα αντίγραφα, απόγραφα και αποσπάσματα αυτής να αναγράφεται ο αριθμός και η ημερομηνία της διορθωτικής απόφασης (ΑΠ 383/2016 ο.π, Εφ.Πειρ. 26/2013 ο.π).</p>
   <p>Στην προκειμένη περίπτωση, με την ένδικη από 22-10-2021 (γεν. αριθμ. καταθ. …../2021) Πράξη της Εφέτη του Δικαστηρίου τούτου Ζωής Καραχάλιου, επιδιώκεται η διόρθωση της υπ΄αριθμ. 443/2021 απόφασης του Μονομελούς Εφετείου Πειραιώς, αποτελούμενο από την ως άνω Δικαστή, που εκδόθηκε κατά την ειδική διαδικασία των μισθωτικών και ήδη περιουσιακών διαφορών και ειδικότερα η συμπλήρωση του ονόματος του πληρεξουσίου δικηγόρου της εφεσίβλητης εταιρείας Δημητρίου Μάρκου, στο προεισαγωγικό τμήμα αυτής (στο 1<sup>ο</sup> φύλλο της ως ανω απόφασης στον 15<sup>ο</sup> στίχο).</p>
   <p>Η Πράξη αυτή αρμοδίως εισάγεται για να συζητηθεί ενώπιον του Δικαστηρίου τούτου, είναι δε νόμιμη στηριζόμενη στις διατάξεις των άρθρων 315, 317 επ. ΚΠολΔ. Πρέπει, επομένως, να ερευνηθεί περαιτέρω κι ως προς την ουσιαστική βασιμότητά της, ερήμην των διαδίκων που αναφέρονται στην υπό διόρθωση απόφαση, οι οποίοι δεν εμφανίστηκαν, ούτε εκπροσωπήθηκαν από πληρεξούσιο δικηγόρο, κατά τη δικάσιμο που αναγράφεται στην αρχή της παρούσας απόφασης, οπότε η υπόθεση εκφωνήθηκε από την σειρά της στο πινάκιο, πλην όμως, στην προκειμένη περίπτωση, οι μη κληθέντες και μη παραστάντες διάδικοι της αρχικής δίκης, δεν έχουν έννομο συμφέρον από τη μη αποδοχή της διωκόμενης διόρθωσης της απόφασης, ως προς την, εκ παραδρομής, μηχαναγραφής, στο προεισαγωγικό τμήμα της απόφασης, του ονόματος του ως ανω πληρεξουσίου δικηγόρου της εφεσίβλητης και δεν πρέπει να αναβληθεί η συζήτηση για να κληθούν οι διάδικοι της υπό διόρθωση απόφασης, σύμφωνα με τα όσα εκτέθηκαν στη μείζονα σκέψη, οπότε η συζήτηση θα προχωρήσει, όπως προαναφέρθηκε, σαν να ήταν παρόντες όλοι οι διάδικοι.</p>
   <p>Από τα διαδικαστικά έγγραφα του φακέλου της δικογραφίας και ειδικότερα από τα ταυτάριθμα, με την υπό διόρθωση απόφαση, πρακτικά δημόσιας συνεδρίασης του Δικαστηρίου τούτου,&nbsp; αποδεικνύεται ότι στο προεισαγωγικό τμήμα της υπο διόρθωση υπ΄αριθμ.443/2021 απόφασης του Δικαστηρίου τούτου (στο 1<sup>ο</sup> φύλλο της ως ανω απόφασης στον 15<sup>ο</sup> στίχο) εκ παραδρομής δεν έχει αναγραφεί το όνομα του πληρεξουσίου δικηγόρου της εφεσίβλητης εταιρείας με την επωνυμία «……………..) Δημητρίου Μάρκου που, όπως προκύπτει από τα ως ανω πρακτικά, παραστάθηκε με δήλωση κατ΄άρθρο 242 παρ.2 ΚΠολΔ για λογαριασμό της στην έφεση που άσκησε εναντίον της ο εκκαλών ……………….</p>
   <p>Επομένως πρέπει η ως ανω Πράξη να γίνει δεκτή ως βάσιμη κατ’ ουσία και να διορθωθεί η υπ΄αριθμ.443/2021 απόφαση του Δικαστηρίου τούτου ως προς τα προαναφερθέντα στοιχεία σύμφωνα με τα οριζόμενα στο διατακτικό καθώς και να διαταχθεί η σημείωση της παρούσας διορθωτικής απόφασης στο πρωτότυπο της απόφασης που διορθώνεται, σύμφωνα με τα οριζόμενα στο άρθρο 320 ΚΠολΔ. Τέλος, σημειώνεται ότι παράβολο ερημοδικίας δεν θα ορισθεί, γιατί κατά της παρούσας απόφασης δεν επιτρέπεται η άσκηση ανακοπής ερημοδικίας (άρθρ. 319 ΚΠολΔ).</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p>Δικάζει ερήμην των διαδίκων.</p>
   <p>Διορθώνει την υπ΄αριθμ. 443/2021 απόφαση του&nbsp; Μονομελούς Εφετείου Πειραιά (που δίκασε κατά την ειδική διαδικασία των μισθωτικών-περιουσιακών διαφορών), έτσι ώστε στο προεισαγωγικό τμήμα αυτής και δη στον 15<sup>ο</sup> στίχο του 1<sup>ου</sup> φύλλου αυτής να διατυπωθεί η φράση «η οποία εκπροσωπήθηκε από τον πληρεξούσιο της δικηγόρο Δημήτριο Μάρκου». Και</p>
   <p>Διατάσσει την από τη Γραμματέα του παρόντος Δικαστηρίου σημείωση, κατ` άρθρο 320 ΚΠολΔ, της παρούσας διορθωτικής απόφασης στο πρωτότυπο της υπ΄αριθμ.443/2021 απόφασης η οποία διορθώνεται, ως και η αναγραφή στα αντίγραφα, απόγραφα ή αποσπάσματα της του αριθμού και της ημερομηνίας της διορθωτικής απόφασης.</p>
   <p>Κρίθηκε, αποφασίσθηκε και δημοσιεύθηκε στον Πειραιά σε έκτακτη, δημόσια στο ακροατήριό του συνεδρίαση,&nbsp; στις <strong>&nbsp;30 Νοεμβρίου 2021</strong>, χωρίς την παρουσία των διαδίκων.</p>
   <p><strong>Η &nbsp;&nbsp;&nbsp;ΔΙΚΑΣΤΗΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </strong><strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</strong><strong>&nbsp;&nbsp;Η ΓΡΑΜΜΑΤΕΑΣ</strong></p>
  </div><!-- .entry-content -->
 </article>
</div></div></div></body></html>