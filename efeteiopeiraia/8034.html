<html><body><h1>Αριθμός απόφασης 551/2021</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=8034<br/><div class="content"><div class="content-inner">
 <article id="post-8034" class="entry entry-single post-8034 post type-post status-publish format-standard hentry category-20 category-18">
  <h1 class="entry-title entry--item h2">Αριθμός απόφασης 551/2021</h1>
  <div class="entry-content entry--item">
   <div class="printomatic pom-small-black " id="id3508" data-print_target="article"></div>
   <p><strong>ΕΦΕΤΕΙΟ ΠΕΙΡΑΙΩΣ</strong></p>
   <p><strong>ΤΑΚΤΙΚΗ ΔΙΑΔΙΚΑΣΙΑ </strong></p>
   <p style="text-align: center"><strong>Αριθμός&nbsp; &nbsp;&nbsp;551/2021</strong></p>
   <p style="text-align: center"><strong>ΤΟ ΜΟΝΟΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p style="text-align: center"><strong>ΝΑΥΤΙΚΟ ΤΜΗΜΑ</strong></p>
   <p>Αποτελούμενο από τη Δικαστή, Χαρίκλεια Σαραμαντή, Εφέτη, η οποία ορίσθηκε από την Πρόεδρο του Τριμελούς Συμβουλίου Διεύθυνσης του Εφετείου Πειραιώς και από τη Γραμματέα&nbsp;&nbsp; Κ.Σ.&nbsp;&nbsp;&nbsp;&nbsp;&nbsp; Συνεδρίασε δημόσια στο ακροατήριό του στις …………., για να δικάσει την υπόθεση μεταξύ&nbsp; :&nbsp;&nbsp;&nbsp;&nbsp; <strong>&nbsp;&nbsp;&nbsp;</strong></p>
   <p><strong>Α.</strong>&nbsp; <strong>Του ΕΚΚΑΛΟΥΝΤΟΣ</strong>: …………, ο οποίος παραστάθηκε μετά της πληρεξούσιας δικηγόρου του, Μαρίας Χάλαρη-Ανδρουλάκη.</p>
   <p><strong>Της ΕΦΕΣΙΒΛΗΤΗΣ:</strong> Της εταιρίας ………….. η οποία παραστάθηκε με την πληρεξούσια δικηγόρο της Χριστίνα Σφαέλλου που κατέθεσε δήλωση (άρθρο 242 παρ. 2 ΚΠολΔ).<strong>&nbsp;&nbsp;&nbsp; </strong></p>
   <p><strong>Β.</strong> <strong>Της ΕΚΚΑΛΟΥΣΑΣ:</strong> Της εταιρίας …………., η οποία παραστάθηκε με την πληρεξούσια δικηγόρο της Χριστίνα Σφαέλλου που κατέθεσε δήλωση (άρθρο 242 παρ. 2 ΚΠολΔ).<strong>&nbsp;&nbsp;&nbsp;&nbsp;</strong></p>
   <p><strong> Του ΕΦΕΣΙΒΛΗΤΟΥ:</strong> …………. ο οποίος παραστάθηκε μετά της πληρεξούσιας δικηγόρου του, Μαρίας Χάλαρη-Ανδρουλάκη.</p>
   <p>Ο εκκαλών&nbsp; άσκησε ενώπιον του Μονομελούς Πρωτοδικείου Πειραιώς την από 20-5-2019&nbsp; και με αριθ. έκθ. κατάθ. ………../2019 αγωγή, επί της οποίας εκδόθηκε η με αριθμό <strong>2179/2020</strong> απόφαση του παραπάνω Δικαστηρίου.</p>
   <p>Την απόφαση αυτή προσέβαλε ενώπιον του παρόντος Δικαστηρίου τόσο ο ενάγων &nbsp;με την από 24-7-2020 και με αριθ. έκθ. κατάθ. στο Εφετείο ……….2020 έφεση, όσο και η εναγομένη με την από 12-10-2020 και με αριθμ. έκθ. κατάθ. στο Εφετείο ………../2020 έφεση, οι οποίες προσδιορίστηκαν για&nbsp; συζήτηση στην δικάσιμο της 18-2-2021 οπότε &nbsp;και ματαιώθηκε αυτή συνεπεία της προσωρινής αναστολής λειτουργίας των Δικαστηρίων λόγω της covid-19 και προσδιορίστηκε αυτεπαγγέλτως για την δικάσιμο της 23-9-2021 με την με αριθμό 88/2021 Πράξη της ορισθείσας από την Πρόεδρο του Τριμελούς Συμβουλίου Διεύθυνσης του Εφετείου Πειραιώς, δικαστή, Σπυριδούλας Μακρή, Προέδρου Εφετών, δυνάμει του άρθρου 21 &nbsp;του ν. 4786/2021 (φεκ Α 43/23-3-2021), περί αυτεπάγγελτου ορισμού δικασίμου προς συζήτηση υποθέσεων, των οποίων η συζήτηση ματαιώθηκε κατά τη διάρκεια της επιβολής του μέτρου της προσωρινής αναστολής λειτουργίας των δικαστηρίων (από 11-2-2021 έως 22-3-2021).</p>
   <p>Κατά την άνω επαναπροσδιορισθείσα δικάσιμο η&nbsp; πληρεξούσια δικηγόρος του εκκαλούντος-εφεσίβλητου έλαβε το λόγο και&nbsp; αναφέρθηκε στις προτάσεις που κατέθεσε και η πληρεξουσία δικηγόρος της εφεσίβλητης-εκκαλούσας ανέπτυξε τις απόψεις της με τις προτάσεις που κατέθεσε.</p>
   <p style="text-align: center"><strong>ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center"><strong>&nbsp;ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <p>Φέρονται&nbsp; προς συζήτηση ενώπιον του παρόντος αρμοδίου Δικαστηρίου (άρθρο 19) α) η από 24-7-2020 και με αριθμό κατάθεσης …………./27-7-2020 έφεση του εν μέρει νικήσαντος ενάγοντος και β) η από 12-10-2020 και με αριθμό κατάθεσης ………../15-10-2020 έφεση της&nbsp; ηττηθείσας εναγόμενης εταιρίας,&nbsp; στρεφόμενες αμφότερες κατά της <strong>2179/10-6-2020</strong> απόφασης του Μονομελούς Πρωτοδικείου Πειραιώς&nbsp; που δίκασε αντιμωλία τους διαδίκους, κατά την ειδική διαδικασία, των περιουσιακών-εργατικών διαφορών και δέχθηκε εν μέρει την από 20-5-2019 αγωγή. Οι εφέσεις έχουν ασκηθεί εμπρόθεσμα &nbsp;και παραδεκτά σύμφωνα με τα άρθρα 495, 511, 513, 516, 517, 518 παρ, 1, 2, &nbsp;σε συνδ με άρθρα 591 και 622 &nbsp;ΚΠολΔ και θα πρέπει κατά συνέπεια, να γίνουν&nbsp; τυπικά δεκτές&nbsp; και να ερευνηθούν περαιτέρω, με&nbsp; την ίδια&nbsp; ως άνω ειδική διαδικασία, ως προς το&nbsp; παραδεκτό και το βάσιμο των λόγων τους, μέσα στα διαγραφόμενα από αυτούς όρια (άρθρα 532, 533 παρ. 1 και 591 παρ. 1 εδαφ. α ΚΠολΔ), χωρίς να απαιτείται για το παραδεκτό τους η κατάθεση του παραβόλου της παρ. 3 του άρθρου 495 ΚΠολΔ, λόγω της φύσης της διαφοράς ως εργατικής, συνεκδικαζόμενες&nbsp; καθώς με αυτόν τον τρόπο διευκολύνεται και επιταχύνεται η επίλυση της μεταξύ των διαδίκων διαφοράς (άρθρο 246 -591 παρ.1 ΚΠολΔ).</p>
   <p>&nbsp;</p>
   <p>Ο ενάγων&nbsp; με την προαναφερόμενη αγωγή, όπως αυτή διορθώθηκε παραδεκτά σύμφωνα με το άρθρο 224ΚΠολΔ με δήλωση της πληρεξουσίας δικηγόρου του &nbsp;που καταχωρήθηκε στα πρακτικά και περιλαμβάνεται και στις έγγραφες προτάσεις του,&nbsp; ισχυρίστηκε ότι δυνάμει σύμβασης ναυτικής εργασίας αορίστου χρόνου που κατάρτισε με την εναγόμενη ναυτική εταιρία, &nbsp;ναυτολογήθηκε στις 8-12-2014 στον Πειραιά με την ειδικότητα του Α΄ Μηχανικού στο υπό ελληνική σημαία φ/γ-ο/γ πλοίο «Τ» πλοιοκτησίας της εναγομένης, αντί των προβλεπομένων από την εφαρμοστέα σσνε (πληρωμάτων ακτοπλοϊκών επιβατηγών πλοίων) μηνιαίων αποδοχών, &nbsp;ότι στο ως άνω πλοίο υπηρέτησε μέχρι&nbsp; 24-1-2019&nbsp; οπότε απολύθηκε λόγω καταγγελίας της σύμβασής του επειδή το πλοίο διέκοψε τους πλόες του και παρέμεινε στο λιμάνι για διάστημα άνω των εξήντα (60) ημερών, χωρίς να επαναυτολογηθεί, ότι, τέλος, η εναγόμενη εταιρία δεν του έχει καταβάλει για το χρονικό διάστημα εργασίας του από 1-1-2018 έως 24-1-20218 ποσά που αφορούν δεδουλευμένες αποδοχές του από διαφορές βασικού μισθού και επιδόματος Κυριακών, επίδομα Α΄ Μηχανικού, επίβλεψης έξτρα εργασιών, κλιματισμού, βαριάς και ανθυγιεινής εργασίας, τροφοδοσίας, Σαββάτων, αργιών, αμοιβή για υπερωριακή εργασία καθημερινών και Κυριακών, άδεια, επιδόματα Πάσχα 2018, Χριστουγέννων 2018, Πάσχα 2019 καθώς και αποζημίωση για την ως άνω καταγγελία της σύμβασης εργασίας του. Με βάση το άνω ιστορικό και όσα ειδικότερα εξέθετε στην αγωγή του, επικαλούμενος κυρίως &nbsp;τη συναφθείσα με την εναγομένη σύμβαση εργασίας και επικουρικά τις διατάξεις περί αδικαιολόγητου πλουτισμού και παραιτούμενος παραδεκτά από το επίδομα τροφοδοσίας ποσού 145,92€, ζήτησε, αφού &nbsp;μετέτρεψε νομότυπα όλα τα αγωγικά κονδύλια κατά ποσοστό ½ από καταψηφιστικά σε έντοκα αναγνωριστικά και περιόρισε νομότυπα το κονδύλι των υπερωριών κατά το ποσό των 5.800 ευρώ &nbsp;με σχετικές δηλώσεις της πληρεξουσίας δικηγόρου του που καταχωρήθηκαν στα πρακτικά, να του καταβληθεί για το σύνολο των αξιώσεών του το ποσό των 41.465,97 ευρώ με το νόμιμο τόκο από την απόλυσή του (24-1-2019), άλλως από την επίδοση της αγωγής, και το νόμιμο τόκο επιδικίας από την επίδοση της αγωγής. Το πρωτοβάθμιο Δικαστήριο με την εκκαλούμενη απόφαση, αφού έκρινε την αγωγή ορισμένη και νόμιμη κατά την κύρια βάση της, δέχθηκε ότι ο ενάγων κατά το ένδικο χρονικό διάστημα εργαζόταν επί δέκα ώρες καθημερινά&nbsp; και υποχρέωσε την εναγομένη να του καταβάλει για τα ως άνω κονδύλια το ποσό των 14.854,57 ευρώ και αναγνώρισε την υποχρέωσή της να του καταβάλει για τις ίδιες αιτίες το ποσό των 2.872,59 ευρώ. Οι διάδικοι&nbsp; με τις κρινόμενες εφέσεις τους &nbsp;επικαλούμενοι λόγους που ανάγονται ιδίως στην εσφαλμένη εκτίμηση των αποδείξεων παραπονούνται κατά της κρίσης του πρωτοβάθμιου Δικαστηρίου και κυρίως για τον αριθμό των ωρών υπερωριακής εργασίας που αυτό δέχθηκε, &nbsp;ο οποίος επηρεάζει και το ύψος των λοιπών κονδυλίων και ζητούν να γίνουν δεκτές οι εφέσεις τους και να εξαφανιστεί η εκκαλουμένη με σκοπό&nbsp; ο μεν ενάγων να γίνει πλήρως δεκτή η αγωγή του, η δε εναγομένη να απορριφθεί αυτή πλήρως.</p>
   <p>Από την εκτίμηση των ενώπιον του Δικαστηρίου προσκομισθέντων με επίκληση αποδεικτικών μέσων και συγκεκριμένα:&nbsp; των ένορκων καταθέσεων των μαρτύρων των διαδίκων &nbsp;που νόμιμα εξετάστηκαν στο ακροατήριο του πρωτοβάθμιου Δικαστηρίου και &nbsp;οι οποίες περιέχονται στα ταυτάριθμα με την εκκαλουμένη πρακτικά δημόσιας συνεδρίασης αυτού, όλων ανεξαιρέτως των εγγράφων τα οποία το Δικαστήριο λαμβάνει υπόψη του, είτε προς άμεση απόδειξη είτε&nbsp; προς έμμεση απόδειξη για τη συναγωγή δικαστικών τεκμηρίων (άρθρα 336 παρ. 3, 339 και 395 ΚΠολΔ), καθώς και των προσκομιζόμενων ενόρκων βεβαιώσεων, α] της με &nbsp;αριθμ. ………/25-11-2019&nbsp; ένορκης βεβαίωσης ενώπιον του Ειρηνοδίκη Πειραιώς, η οποία λήφθηκε με πρωτοβουλία του ενάγοντος και κατόπιν νομότυπης και εμπρόθεσμης (προ τουλάχιστον 2 εργάσιμων ημερών – άρθρ. 422 παρ. 1 ΚΠολΔ) κλήτευσης της εναγομένης [σχ. η ……./20-11-2019 έκθεση επίδοσης του δικαστικού επιμελητή στο Πρωτοδικείο Πειραιώς ………..], β] της με &nbsp;αριθμ. ………/25-11-2019&nbsp; ένορκης βεβαίωσης ενώπιον, επίσης, του Ειρηνοδίκη Πειραιώς, η οποία λήφθηκε με πρωτοβουλία της εναγομένης και κατόπιν νομότυπης και εμπρόθεσμης κλήτευσης (προ τουλάχιστον 2 εργάσιμων ημερών – άρθρ. 422 παρ. 1 σε συνδ με άρθρο 143 ΚΠολΔ, σχ. η&nbsp; ……/20-11-2019 έκθεση επίδοσης της δικαστικής επιμελήτριας στο Πρωτοδικείο Πειραιώς ………….) σε συνδυασμό τέλος με τις ομολογίες των διαδίκων που συνάγονται από τα δικόγραφά τους και εκτιμώνται σύμφωνα με τα άρθρα 261 εδ.β, 352 παρ.1 και 591 παρ.1 ΚΠολΔ καθώς και με τα διδάγματα της κοινής πείρας, αποδείχθηκαν τα ακόλουθα &nbsp;πραγματικά περιστατικά: Ο ενάγων ναυτολογήθηκε με την ειδικότητα του Α΄Μηχανικού στο υπό ελληνική σημαία φ/γ-ο/γ πλοίο «Τ» νηολογίου Πειραιώς με αριθμό ………. κοχ 1516,80 ΙΜΟ ………., πλοιοκτησίας της εναγόμενης ναυτικής εταιρίας σε εκτέλεση σύμβασης ναυτικής εργασίας αορίστου χρόνου που κατάρτισε&nbsp; με την τελευταία, στον Πειραιά, στις 8-12-2014.&nbsp; Το &nbsp;πλοίο αυτό κατά το ένδικο χρονικό διάστημα, από 1-1-2018 έως 24-1-2019 εκτελούσε όπως δεν αμφισβητείται από τα διάδικα μέρη δρομολόγια ως εξής: Α] κατά την&nbsp; περίοδο από 01.01.2018&nbsp; έως&nbsp; 31.10.2018,<strong>&nbsp; </strong>κάθε&nbsp; πρώτη&nbsp; εβδομάδα&nbsp; και&nbsp; κάθε Δευτέρα &nbsp;αναχώρηση από Πειραιά ώρα 14.00&nbsp; άφιξη στη Μύκονο στις 21.00&nbsp; αναχώρηση ώρα 21.20&nbsp; για Εύδηλο, άφιξη ώρα 01.20 της Τρίτης. Κάθε&nbsp; Τρίτη αναχώρηση ώρα &nbsp;01.40 από Εύδηλο για Καρλόβασι, Κω,&nbsp; άφιξη Ρόδο στις 15.20, αναχώρηση για Κω ώρα 20.30, κατάπλου&nbsp; Κω &nbsp;ώρα 01.30&nbsp; της Τετάρτης. Κάθε Τετάρτη αναχώρηση από Κω ώρα &nbsp;01.50 για Καρλόβασι, Εύδηλο, Μύκονο, άφιξη &nbsp;Πειραιά 22.00&nbsp; και &nbsp;αναχώρηση ώρα 23.59 για Χανιά.&nbsp; Κάθε Τετάρτη&nbsp; άφιξη &nbsp;στα&nbsp; Χανιά ώρα 11.30 &nbsp;και αναχώρηση πάλι στις 20.00&nbsp; για Πειραιά με άφιξη ώρα &nbsp;07.30 ώρα της Παρασκευής. Κάθε&nbsp; Παρασκευή&nbsp; αναχώρηση από Πειραιά στις 18.30 για Θήρα και Χανιά με άφιξη στα Χανιά &nbsp;ώρα 11.30&nbsp; του Σαββάτου. Κάθε Σάββατο αναχώρηση από Χανιά ώρα 21.00 για Θήρα και Πειραιά με ώρα άφιξης στις 14.00&nbsp; της Κυριακής. Κάθε δεύτερη βδομάδα, κάθε Δευτέρα αναχώρηση ώρα 14.00&nbsp; από Πειραιά για Σύρο, Τήνο και κατάπλου στη Μύκονο στις 23.40, αναχώρηση στις 23.59 για Πάρο, Νάξο, Θήρα, Νάξο, Πάρο,&nbsp; Μύκονο,&nbsp; Τήνο και άφιξη στη Σύρο στις 23.50 &nbsp;της Τρίτης. Κάθε Τετάρτη&nbsp; αναχώρηση από &nbsp;Σύρο ώρα &nbsp;00.10 &nbsp;και κατάπλους στον &nbsp;&nbsp;Πειραιά στις&nbsp; 07.10, αναχώρηση ώρα &nbsp;20.00 και άφιξη Χανιά &nbsp;&nbsp;την Πέμπτη στις 08.00. Κάθε Πέμπτη&nbsp; αναχώρηση&nbsp; από&nbsp; Χανιά στις 20.00 &nbsp;και άφιξη στον Πειραιά ώρα &nbsp;08.00&nbsp; της Παρασκευής. Κάθε Παρασκευή αναχώρηση από Πειραιά ώρα 20.00 και άφιξη&nbsp; Χανιά &nbsp;&nbsp;στις 08.00 το πρωί του Σαββάτου, ενώ κάθε&nbsp; Σάββατο&nbsp; αναχώρηση από Χανιά στις 20.00 &nbsp;και άφιξη στον&nbsp; Πειραιά στις 08.00&nbsp; την Κυριακή. Β] Ειδικά τη Δεύτερα 6-8-2018 το πλοίο αναχώρησε από Πειραιά στις 15.00 για Μύκονο όπου έφτανε στις 23.00, αναχώρησε&nbsp; στις 23.20&nbsp; για Θήρα, Κω, Ρόδο όπου κατέπλευσε στις 19.00 την Τρίτη. Την Τετάρτη 8-8-2018 το πλοίο αναχώρησε από Ρόδο στις 02.00 με προορισμό Κω, Θήρα, Μύκονο όπου έφτασε στις 21.40&nbsp; και αναχώρησε στις 22.00 &nbsp;για Πειραιά όπου κατέπλευσε στις 06.00 της Πέμπτης. Την Πέμπτη 9-8-2018 αναχώρησε από Πειραιά στις 18.00 &nbsp;για Χανιά, όπου έφτανε στις 06.00&nbsp; την Παρασκευή. Την Παρασκευή 10-8-2018 αναχώρησε από Χανιά στις 18.00 για Πειραιά όπου κατέπλευσε το Σάββατο στις 06.00. Το Σάββατο 11-8-2018 αναχώρησε από Πειραιά ώρα 17.00&nbsp; για Χανιά, κατέπλευσε ώρα &nbsp;&nbsp;05.00 της Κυριακής 12-8-2018 οπότε αναχώρησε (από Χανιά) στις 18.00 Γ] Από 31-10-2018 έως 02-12-2018 τα δρομολόγια διαμορφώνονταν ως εξής: Την πρώτη βδομάδα αναχώρηση &nbsp;την Τετάρτη στις 20.00&nbsp; από Πειραιά και άφιξη στα Χανιά ώρα 08.00&nbsp; της Πέμπτης. Την Πέμπτη αναχώρηση από Χανιά στις 20.00 και άφιξη στον Πειραιά ώρα 08.00 την Παρασκευή. Την Παρασκευή αναχώρηση από Πειραιά στις 20.00 και άφιξη στα Χανιά στις 08.00 το Σάββατο. Το Σάββατο αναχώρηση από Χανιά στις 20.00 και άφιξη στον Πειραιά στις 08.00&nbsp; την Κυριακή. Την δεύτερη εβδομάδα, την Δευτέρα αναχώρηση από Πειραιά ώρα 14.00&nbsp; για Σύρο, Τήνο, άφιξη στη Μύκονο στις 23.40&nbsp; και αναχώρηση στις 23.59 για Εύδηλο, Καρλόβασι, Μεστά, Καρλόβασι και άφιξη στην Εύδηλο ώρα &nbsp;22.30 της Τρίτης. Την Τρίτη αναχώρηση στις 22.50 από Εύδηλο για Μύκονο, Τήνο, Σύρο και άφιξη Πειραιά&nbsp; ώρα 12.20 της Τετάρτης. Την Τετάρτη αναχώρηση στις 20.00 από Πειραιά και άφιξη στα Χανιά ώρα 08.00 την Πέμπτη. Την Πέμπτη αναχώρηση στις 20.00 από Χανιά και άφιξη Πειραιά στις 08.00 &nbsp;την Παρασκευή. Την Παρασκευή αναχώρηση από Πειραιά στις 18.00 για Θήρα και άφιξη στα&nbsp; Χανιά ώρα &nbsp;10.30&nbsp; το Σάββατο. Το Σάββατο αναχώρηση από Χανιά στις 21.00 για Θήρα και κατάπλου στον &nbsp;Πειραιά στις 13.30 την Κυριακή. Την τρίτη βδομάδα, κάθε Δευτέρα &nbsp;αναχώρηση από Πειραιά ώρα 14.00 για Πάρο και άφιξη Νάξο στις 22.50, αναχώρηση από Νάξο ώρα 23.10&nbsp; για Κω, Ρόδο και επιστροφή στην Κω ώρα &nbsp;22.30 &nbsp;της Τρίτης, αναχώρηση εκ νέου από &nbsp;Κω ώρα 22.50&nbsp; για Νάξο, Πάρο και κατάπλου &nbsp;Πειραιά ώρα 16.00 της Τετάρτης. Την Τετάρτη αναχώρηση στις 20.00&nbsp;&nbsp; από Πειραιά &nbsp;και άφιξη στα &nbsp;Χανιά ώρα &nbsp;08.00&nbsp; την Πέμπτη. Την Πέμπτη αναχώρηση στις 20.00 από Χανιά και άφιξη Πειραιά ώρα 08.00 την Παρασκευή. Την Παρασκευή αναχώρηση στις 20.00 από&nbsp; Πειραιά και άφιξη Χανιά στις 08.00 το Σάββατο. Το Σάββατο αναχώρηση στις 20.00 από Χανιά και άφιξη Πειραιά ώρα 08.00 την Κυριακή. Την τέταρτη εβδομάδα, αναχώρηση από Πειραιά στις 14.00 για Σύρο, Τήνο άφιξη στην &nbsp;Μύκονο 23.40 αναχώρηση στις 23.59&nbsp; για Εύδηλο, Καρλόβασι, Μεστά, Καρλόβασι και άφιξη &nbsp;Εύδηλο την Τρίτη στις 22.30. Την Τρίτη αναχώρηση από Εύδηλο στις 22.50 για Μύκονο,&nbsp; Τήνο,&nbsp; Σύρο&nbsp; και άφιξη Πειραιά&nbsp; την Τετάρτη στις 12.20. Την Τετάρτη αναχώρηση από Πειραιά στις 20.00 για Χανιά, άφιξη στις 8.00 της Πέμπτης&nbsp; και αναχώρηση ώρα 20.00 για Πειραιά με κατάπλου ώρα &nbsp;08.00 της Παρασκευής.&nbsp;&nbsp; Την Παρασκευή αναχώρηση στις 18.00 μμ από Πειραιά για Θήρα και άφιξη Χανιά το Σάββατο στις 10.30. Το Σάββατο αναχώρηση από τα Χανιά στις 21.00 για Θήρα και κατάπλου &nbsp;Πειραιά την Κυριακή στις 13.30. Την πέμπτη εβδομάδα, αναχώρηση από Πειραιά στις&nbsp; 14.00 για Πάρο και άφιξη Νάξο στις 22.50, αναχώρηση από Νάξο &nbsp;στις 23.10 για Κω, Ρόδο και επιστροφή&nbsp; Κω την Τρίτη στις 22.30. Αναχώρηση ώρα 22.50 για Νάξο, Πάρο και άφιξη Πειραιά ώρα 16.00 της Τετάρτη. Την Τετάρτη αναχώρηση από Πειραιά στις 20.00 και άφιξη στα Χανιά ώρα 08.00 της Πέμπτης. Την Πέμπτη αναχώρηση από Χανιά στις 20.00 και άφιξη Πειραιά στις&nbsp; 08.00 την Παρασκευή. Την Παρασκευή αναχώρηση στις 20.00&nbsp; από Πειραιά και άφιξη στα Χανιά στις 08.00 το Σάββατο. Το Σάββατο αναχώρηση στις 20.00 από Χανιά και άφιξη στον &nbsp;Πειραιά στις 08.00 πμ την Κυριακή. Δ]Το πλοίο για τις δύο εβδομάδες από 7/1/2019 έως 20/1/2019 εκτελούσε τα ίδια δρομολόγια με την τρίτη και τέταρτη εβδομάδα της προηγούμενης περιόδου, από 31/10/2018 έως 02/12/2018. Στο πλοίο της εναγόμενης εταιρίας κατά το ένδικο χρονικό διάστημα ήταν ναυτολογημένοι ως πλήρωμα μηχανής, εκτός του Α’ Μηχανικού, ένας Β’ Μηχανικός, ένας Γ’ Μηχανικός και τρεις μηχανοδηγοί οι οποίοι και μοιράζοντας τις οκτάωρες βάρδιες ανά δύο. Ο ενάγων σύμφωνα με τα άρθρα 65 επ. του&nbsp; βδ 806/1970 «Κανονισμός&nbsp; περί&nbsp; εργασίας επί των Ελληνικών Φορτηγών Πλοίων ολικής χωρητικότητας 800 κόρων και άνω», ήταν αξιωματικός προϊστάμενος υπηρεσίας μηχανής και του προσωπικού αυτής, υπεύθυνος και &nbsp;υπόλογος απέναντι στον πλοίαρχο κατά την άσκηση &nbsp;των &nbsp;&nbsp;καθηκόντων του. Ήταν ακόμα υπεύθυνος για την συντήρηση &nbsp;και καλή &nbsp;&nbsp;&nbsp;λειτουργία «των κινητήριων μηχανών, των βοηθητικών μηχανημάτων, των λεβήτων και λοιπών μέσων παραγωγής της προσωπικής δυνάμεως, ψυκτικών μηχανών και των λοιπών εγκαταστάσεων εντός του μηχανοστασίου και λεβητοστασίου και υπέρ και υπ’ αυτά, του μηχανισμού πηδαλίου και πάσης εν γένει μηχανικής και ηλεκτρικής εγκαταστάσεως ευρισκομένης οπουδήποτε του πλοίου, των παντός είδους σωληνώσεων και στεγανών θυρών του πλοίου,&nbsp; των εξαρτημάτων, τεμαχίων και αμοιβών εν γένει αυτών, εξαιρέσει των&nbsp;&nbsp;&nbsp; ραδιοτηλεγραφικών μηχανημάτων και εγκαταστάσεων, υποχρεούμενος να έχη&nbsp; πάντα ταύτα εις κατάστασιν αμέσου και ασφαλούς λειτουργίας» Επίσης ήταν υπεύθυνος «διά την καλήν συντήρησιν των διαμερισμάτων&nbsp;&nbsp;&nbsp; μηχανοστασίου, λεβητοστασίου και αντλιοστασίου, των αποθηκών καυσίμων&nbsp; και υλικών μηχανής, των διπυθμένων και των σηράγγων».&nbsp; Τα καθήκοντά του «εν πλω» και «εν όρμω» καθορίζονται σύμφωνα με το άρθρο 69 και 70 του ίδιου Κανονισμού&nbsp; και σύμφωνα με αυτά ο ενάγων όφειλε να επιβλέπει το προσωπικό μηχανής ως προς την εκτέλεση των φυλακών τους, την καλή λειτουργία του μηχανοστασίου, να βρίσκεται πάντοτε στο μηχανοστάσιο κατά τον έκπλου και είσπλου στα λιμάνια &nbsp;κατά την εκτέλεση χειρισμών, να ελέγχει και να θεωρεί το πρόχειρο ημερολόγιο μηχανής, να επιμελείται την καλή συντήρηση και καθαριότητα των κινητηρίων μηχανών και των εν γένει μηχανημάτων και βοηθητικών μηχανών του πλοίου, να εποπτεύει και να διευθύνει την&nbsp; παραλαβή καυσίμων του πλοίου, η οποία γινόταν κάθε Παρασκευή&nbsp; και διαρκούσε περί τις τέσσερις ώρες πριν την αναχώρηση του πλοίου για Χανιά. Τέλος ήταν επιφορτισμένος με την επιθεώρηση και&nbsp; εκτέλεση επισκευών των μηχανών του πλοίου οι οποίες σύμφωνα με τους μάρτυρες απόδειξης ήταν συχνές λόγω της παλαιότητας του πλοίου-περί τα σαράντα έτη. &nbsp;Το πλοίο μετέφερε φορτηγά και βυτιοφόρα οχήματα, τα δε τελευταία αποβιβάζονταν στα λιμάνια των νησιών όπου αυτό κατέπλεε σύμφωνα με τα ανωτέρω δρομολόγιά του και αφού εκφόρτωναν τα καύσιμα που μετέφεραν, επέστρεφαν στο πλοίο, οπότε και &nbsp;συνέχιζε τον πλου για το επόμενο λιμάνι. Η επιβίβαση στο πλοίο των βυτιοφόρων που προέρχονταν από τα διυλιστήρια, η αποβίβαση στα νησιά και η επιστροφή τους γινόταν συχνά με πολύωρη καθυστέρηση καθώς επηρεάζονταν&nbsp; από εξωγενείς, εκτός του πλοίου,&nbsp; παράγοντες όπως οι καιρικές συνθήκες, οι συνθήκες κυκλοφορίας αλλά&nbsp; και&nbsp; η καθυστέρηση στην εκφόρτωση του φορτίου τους στα κατά τόπους πρατήρια υγρών καυσίμων που ήταν ο προορισμός τους. Ο ενάγων εκτελούσε μία οκτάωρη βάρδια καθημερινά από ώρα 8.00 έως ώρα 17.00 πλην όμως με βάση τα προαναφερόμενα, τους μεγάλης διάρκειας και συνεχείς πλόες του πλοίου, την παλαιότητα και το είδος αυτού που είχαν ως συνέπεια την αυξημένη επιθεώρηση, συντήρηση και επισκευή των μηχανών και μηχανημάτων του, των οχημάτων που μετέφερε, τις καθυστερήσεις στην επιβίβαση και αποβίβαση αυτών αλλά και των καθηκόντων του σύμφωνα με τα οποία ήταν και όφειλε να είναι παρών, να επιβλέπει και να δίνει οδηγίες στο πλήρωμα μηχανής κατά τον, κάθε, κατάπλου και απόπλου του πλοίου ενώ είχε την γενική επίβλεψη του ταξιδιού, όπως επιβεβαιώνει και ο πλοίαρχος του πλοίου στην με αριθμό ………../2019 ένορκη βεβαίωσή του, αποδεικνύεται ότι η παροχή εργασίας από μέρους του ενάγοντος ξεπερνούσε κατά πολύ το νόμιμο ωράριο των οκτώ ωρών ημερησίως και σαράντα ωρών ανά εβδομάδα και ανερχόταν σε δώδεκα ώρες καθημερινά, όπως ο ίδιος βάσιμα ισχυρίζεται. Η κρίση του Δικαστηρίου στηρίζεται στις καταθέσεις των αξιόπιστων μαρτύρων του ενάγοντος οι οποίοι επιβεβαιώνουν τους ισχυρισμούς του έχοντας προσωπική αντίληψη για όσα πραγματικά περιστατικά καταθέτουν και δεν αντικρούονται από εκείνες των μαρτύρων της εναγομένης καθώς ο μεν πλοίαρχος δεν κρίνεται πειστικός ενόψει του ότι ενώ επιβεβαιώνει, όπως εκτίθεται παραπάνω, τη συνεχή παρουσία του ενάγοντος στην επιστασία του, αποκλείει εντελώς την από μέρους του υπερωριακή εργασία, η δε μάρτυρας που εξετάστηκε στο ακροατήριο επιβεβαιώνει υπερωριακή απασχόληση μισής ώρας η οποία με βάση τα δρομολόγια του πλοίου είναι όλως ανεπαρκής για να καλυφθούν οι ανάγκες αυτού. Η ίδια μάρτυρας επιβεβαιώνει τις πολύωρες, έως και τρείς ώρες, καθυστερήσεις του πλοίου κατά την αναμονή της επιστροφής των βυτιοφόρων οχημάτων, την παρουσία του ενάγοντος στους απόπλους και κατάπλους του πλοίου, την συμφωνία των διαδίκων να εφαρμοστεί η σσνε των πληρωμάτων επιβατηγών ακτοπλοϊκών πλοίων, τέλος δε και&nbsp; την επιβίβασή του στο πλοίο αρκετή ώρα πριν τον απόπλου από το λιμάνια αναχώρησης.&nbsp; Επιρρωνύεται δε η κρίση αυτή και από το γεγονός ότι η εναγομένη κατέβαλε κατά τρόπο πάγιο και σταθερό το ποσό των 464 ευρώ κάθε μήνα στον ενάγοντα ως «μπόνους», με το οποίο αυτή σκόπευε να καλύπτει την υπερωριακή εργασία του, ενώ στις καταστάσεις μισθοδοσίας του ναυτικού που εκτύπωνε και εξέδιδε η ίδια, κάτω από την ανάλυση των καταβαλλόμενων μηνιαία ποσών, υπήρχε η φράση «έλαβα όλες τις αποδοχές μου, συμπεριλαμβανομένων των υπερωριών…». Εξάλλου και ο ενάγων συνομολογεί με τις ενώπιον μας προτάσεις του την καταβολή του εν λόγω ποσού για το συγκεκριμένο σκοπό και για αυτό περιόρισε αντίστοιχα,&nbsp; ήδη από τον πρώτο βαθμό, το αξιούμενο&nbsp; κονδύλι της υπερωριακής αμοιβής του. Επομένως αναγνώριζε η εργοδότρια εταιρία ότι ο ενάγων ναυτικός εργαζόταν υπερωριακά και για αυτό ακριβώς του κατέβαλε και ποσό, πλέον των νόμιμων αποδοχών του. Ο ισχυρισμός της ότι ο ενάγων ως αξιωματικός προϊστάμενος του πληρώματος της μηχανής δεν δικαιούται, όπως και ο πλοίαρχος, αμοιβής για υπερωριακή εργασία δεν είναι νόμιμος καθώς η οικεία σσνε για την εφαρμογή της οποίας δεν αντιλέγει και η οποία έχει ισχύ νόμου και δη νεότερου των Κανονισμών Υπηρεσίας στα φορτηγά κλπ. πλοία (σχετ. η προσκομιζόμενη ΕΠ 134/2014 απόφαση),&nbsp; προβλέπει και καθορίζει και για τον Α΄ Μηχανικό ωρομίσθιο αμοιβής της εν λόγω εργασίας, εφόσον και αυτός είναι μέλος του πληρώματος και δεν εξαιρείται από καμία διάταξη της σσνε. Να επισημανθεί δε ότι η εναγομένη δεν προσκομίζει το ημερολόγιο του πλοίου το οποίο υπογραφόμενο από τον πλοίαρχο αποτελεί έγγραφο και αποδεικνύει σύμφωνα με το άρθρο 445 ΚΠολΔ τις καταγραφές των πλόων του πλοίου, τις οποίες δεν αποδεικνύει το προσκομιζόμενο από την ίδια με τον τίτλο ημερολόγιο θέσης του πλοίου το οποίο είναι ανυπόγραφο και δεν έχει συνταχθεί &nbsp;&nbsp;στο πλοίο από τον αρμόδιο πλοίαρχο αλλά από άγνωστο πρόσωπο. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Όπως αναφέρθηκε προηγουμένως η εναγομένη δεν αντιλέγει ως προς την εφαρμοστέα σσνε (με αριθμό 2242.5-1.5/80350/2018 απόφαση του Υπουργού Ναυτιλίας και Νησιωτικής Πολιτικής (ΦΕΚ Β΄ 5084/14-11-2018), όπως επίσης δεν παραπονείται με την έφεσή της για τα επιδικασθέντα ποσά από διαφορές δεδουλευμένων και καταβληθεισών αποδοχών, τις οποίες συνομολογεί με τις πρωτόδικες προτάσεις της ότι οφείλει, παρά μόνο (παραπονείται) για την αποδοχή από την εκκαλουμένη υπερωριακής εργασίας του ενάγοντος και των, συνακόλουθων, διαφορών στα επιδόματα εορτών καθώς και για την καταβολή αποζημίωσης απόλυσης. Επομένως σύμφωνα με όσα έγιναν δεκτά με την εκκαλουμένη και συμπίπτουν με τις ένδικες αξιώσεις του ενάγοντος, ο τελευταίος δικαιούται ως διαφορά α) νομίμων αποδοχών το ποσό των 887,93 ευρώ, &nbsp;β) του κατά το άρθρο 8 παρ. 3 της σσνε επιδόματος μηχανικού&nbsp; 53 ευρώ/ μήνα το ποσό των 13,53 ευρώ, γ) &nbsp;του κατά το άρθρο 8 παρ. 17 &nbsp;επιδόματος επίβλεψης εκτέλεσης εξτρά εργασιών, το ποσό των 81,67 ευρώ, δ) του κατά το άρθρο 29 παρ.27, για επίδομα κλιματισμού το ποσό των 117,35 ευρώ/μήνα &nbsp;το ποσό των 29,44 ευρώ, ε) του κατά το άρθρο &nbsp;8 παρ. 6 περ. 13 &nbsp;επιδόματος βαριάς και ανθυγιεινής εργασίας&nbsp; 35,92 ευρώ/μήνα το ποσό των 8,96 ευρώ. Περαιτέρω δικαιούται στ) το κατά το άρθρο 8 παρ. 1 επίδομα &nbsp;για κάθε Σάββατο που αντιστοιχεί &nbsp;στο 1/22 του μηνιαίου μισθού ενεργείας της παραγρ. 1 του άρθρου 1. Το ποσό αυτό, προσαρμοζόμενο προς την αντίστοιχη αμοιβή του πληρώματος που ορίζεται από την παραγρ. 5 του άρθρου 13, προσαυξάνεται κατά ποσοστό 50% και διαμορφώνεται για τον ενάγοντα σε : 2.899,89 ευρώ μισθός ενεργείας : 22=131,81 ευρώ &nbsp;Χ 50%= 197,71 ευρώ &nbsp;για κάθε Σάββατο, ο δε ενάγων εργάστηκε συνολικά 55 Σάββατα και συνεπώς δικαιούται 197,71 ευρώ &nbsp;Χ55 = 10.874,05 ευρώ, ζ)&nbsp;&nbsp; το κατά το άρθρο 8 παρ. 1 επίδομα αργιών, για κάθε αργία το 1/22 του μηνιαίου μισθού ενεργείας της παραγρ. 1 του άρθρου 1. Το ποσό αυτό, προσαρμοζόμενο προς την αντίστοιχη αμοιβή του πληρώματος που ορίζεται από την παραγρ. 5 του άρθρου 13, προσαυξάνεται κατά ποσοστό 50% και διαμορφώνεται σε: 2.899,89 ευρώ μισθός ενεργείας : 22=131,81 ευρώ &nbsp;Χ 50%= 197,71 ευρώ για κάθε αργία, ο δε ενάγων εργάστηκε συνολικά 17 αργίες και συνεπώς δικαιούται 197,71 ευρώ &nbsp;Χ17 = 3.361,07 ευρώ, και συνολικά για επίδομα Σαββάτου και αργιών δικαιούται το ποσό (10.874,05+3.361.07=) 14.235,12 ευρώ. Η οφειλόμενη διαφορά ανέρχεται σε 175,02 ευρώ<strong>.&nbsp; </strong>Τέλος δικαιούται ως διαφορά αποδοχών αδείας το ποσό των 226,17 ευρώ (11.545,72 ευρώ –&nbsp; το ποσό των 11.319,55 ευρώ που συνομολογεί ότι έλαβε).&nbsp;&nbsp;&nbsp; Στη συνέχεια και δεδομένου ότι σύμφωνα με τις διατάξεις των άρθρων &nbsp;11 και 13 παρ. 1 της ίδιας όπως και παραπάνω σσνε, α) οι ώρες της υποχρεωτικής εβδομαδιαίας εργασίας εν πλω και στο λιμάνι ορίζονται σε σαράντα εβδομαδιαίως, δηλαδή οκτώ (8) ώρες την ημέρα από Δευτέρα ως Παρασκευή, β) κάθε εργασίας που εκτελείται από τους ναυτικούς εν πλω και στο λιμάνι πέραν των κανονικών εργάσιμων ημερών και ωρών, περιλαμβανομένων και των εργασιών κατάπλου και απόπλου, θεωρείται πρόσθετη (υπερωριακή απασχόληση) και καταβάλλεται για αυτήν στους ναυτικούς η πρόσθετη αμοιβή γ) ότι σύμφωνα με το άρθρο&nbsp; 1 παρ. ε της σσνε η προβλεπόμενη αμοιβή για την μέχρι του οκταώρου εργασία την Κυριακή καταβάλλεται σε όλο το πλήρωμα και για όλες τις Κυριακές, η δε παροχή εργασίας κατά την ημέρα αυτή δε λογίζεται ως υπερωριακή, παρά μόνο πλέον του οκταώρου, ο ενάγων δικαιούται ως αμοιβή της υπερωριακής εργασίας του τα ακόλουθα ποσά: για τις 52 Κυριακές και 268 καθημερινές ημέρες υπερωριακής επί τέσσερις ώρες απασχόλησής του το ποσό των 268 + 52 χ 4 ώρες χ 13,34 ευρώ ωρομίσθιο&nbsp; αμοιβής κάθε&nbsp; ώρας υπερωριακής εργασίας σύμφωνα με το άρθρο 13 της οικείας&nbsp; σσνε = 17.075,2 ευρώ και όχι 26.816 όπως εσφαλμένα υπολογίζει ο ενάγων. Από το εν λόγω ποσό πρέπει να αφαιρεθεί το ποσό των 464 ευρώ χ 12 μήνες + 24/30 που συνομολογεί ότι έλαβε για την αιτία αυτή απομένει οφειλόμενο υπόλοιπο (17.075,2 – 5.939,2) = 11.135,8 ευρώ.</p>
   <p>Περαιτέρω, ο ενάγων σύμφωνα με το άρθρο 14 της εφαρμοστέας σσνε σε συνδυασμό με τα άρθρα&nbsp; 1, 2, 3 και 7 της με αριθμό 70109/8008/14.12.1982 Απόφασης&nbsp; του Υπουργού Εμπορικής Ναυτιλίας «Περί των προϋποθέσεων χορηγήσεως επιδομάτων εορτών Χριστουγέννων και Πάσχα προς τους δικαιούμενους ναυτικούς» (ΦΕΚ Β 1/7.1.1982), με τις οποίες εφαρμόζεται η όμοια με αυτήν με αριθμό 19040/1981 Απόφαση των Υπουργών Οικονομικών και Εργασίας «Χορήγηση επιδομάτων εορτών Χριστουγέννων και Πάσχα στους μισθωτούς όλης της Χώρας που απασχολούνται με σχέση εργασίας ιδιωτικού δικαίου» (ΦΕΚ Β 742/9.12.1981), προκύπτει ότι οι&nbsp; ναυτικοί, στους οποίους αυτές εφαρμόζονται, δικαιούνται επιδόματος εορτών Χριστουγέννων και Πάσχα ίσου προς ένα [1] μηνιαίο μισθό και προς μισθό δεκαπέντε [15] ημερών αντίστοιχα, εάν η σχέση εργασίας διήρκεσε καθ’ όλο το χρονικό διάστημα από 1ης Μαΐου μέχρι 31ης Δεκεμβρίου και από 1ης Ιανουαρίου μέχρι 30ης Απριλίου αντίστοιχα ή, εάν η σχέση εργασίας δεν διήρκεσε ολόκληρα τα αντίστοιχα ως άνω χρονικά διαστήματα, 2/25 του μηνιαίου μισθού για κάθε ένα ανά&nbsp; δεκαεννεαήμερο χρονικό διάστημα και 1/15 του ημίσεως του μηνιαίου μισθού για κάθε ένα &nbsp;οκταήμερο χρονικό διάστημα αντίστοιχα ή, επί χρονικού&nbsp; διαστήματος μικρότερου του δεκαεννεαημέρου ή του οκταημέρου, ανάλογο κλάσμα. Επιπλέον, για τον υπολογισμό των προαναφερόμενων επιδομάτων λαμβάνεται υπόψη ο πραγματικά καταβαλλόμενος μισθός την 10η Δεκεμβρίου και την 15η ημέρα πριν από το Πάσχα, αντίστοιχα, δηλαδή το σύνολο των τακτικών αποδοχών του ναυτικού, στις οποίες περιλαμβάνονται ο μισθός και κάθε άλλη παροχή, εφόσον καταβάλλεται από τον εργοδότη ως συμβατικό ή νόμιμο αντάλλαγμα της εργασίας που του παρέχει ο ναυτικός, τακτικά, κάθε μήνα ή περιοδικά, κατ’ επανάληψη και καθ’ ορισμένα διαστήματα χρόνου. Μάλιστα, ως τέτοιες αποδοχές προσδιορίζονται ενδεικτικώς στην πιο πάνω Υπουργική Απόφαση: α)η προσαύξηση της νόμιμης και τακτικής αμοιβής της εργασίας κατά τις Κυριακές, εφόσον δίδεται στο μισθωτό σταθερά και μόνιμα ως αντάλλαγμα για την παροχή της εργασίας του κατά τις ημέρες αυτές τακτικά κάθε μήνα, β)η αμοιβή που καταβάλλεται από τον εργοδότη στον μισθωτό για νόμιμη υπερωριακή εργασία. Εφόσον η πρόσθετη αυτή αμοιβή για την παροχή υπερωριακής εργασίας δεν καταβάλλεται υπό μορφή επιδόματος πάγια και τακτικά κατά μήνα, υπολογίζεται κατά μέσο όρο, αν κατά τα κρίσιμα χρονικά διαστήματα καταβάλλεται τακτικά, γ) το επίδομα αδείας και το αντίτιμο τροφής είτε παρέχεται σε χρήμα είτε αυτούσιο, διότι αποτελεί συμβατικό αντάλλαγμα των υπηρεσιών του ναυτικού, λόγω του είδους και της φύσης της εργασίας του πάνω στο πλοίο (ΑΠ 1013/2003, ΕΝαυτΔ 2003/345, ΜονΕφΠειρ 371/2016, 430/2014, 361/2014, 56/2014, 83/2014, όλες σε ΤΝΠ ΝΟΜΟΣ), καθώς και οι λοιπές τακτικές παροχές, στις οποίες συμπεριλαμβάνονται το επίδομα βαρείας και ανθυγιεινής εργασίας (ΜονΕφΠειρ. 647/2014, ΤΝΠ ΝΟΜΟΣ, ΜονΕφΠειρ. 412/2014, ο.π.) και η αποζημίωση μη πραγματοποιήσεως αδείας (ΕφΠειρ. 506/2011, ΕΝαυτΔ 2011/387).&nbsp; Επομένως ο ενάγων για την απασχόλησή του στο πλοίο «Τ» για το χρονικό διάστημα από 1-1-2018 έως 24-1-2019&nbsp; δικαιούται α) για επίδομα Πάσχα 2018, μισθό 15 ημερών, και δη ποσό [(2.899,89€ βασικός μισθός + 637,98€ επίδομα Κυριακών + 587,70€ τροφοδοσία + 35,92€ επίδομα βαριάς και ανθυγιεινής εργασίας + 902,01€ αποδοχές αδείας μετά τροφοδοσίας + 325,39€ επίδομα εξτρά εργασιών + 53€ επίδομα Α΄Μηχανικού + 117,35€ επίδομα κλιματισμού&nbsp; + 849,53€ επίδομα Σαββάτου + 262,58€ επίδομα αργιών + (11.135,91 ευρώ αμοιβή υπερωριών : 12 24/30 = 869,99 ευρώ &nbsp;μέσος όρος υπερωριών/μήνα ] = 7.541,34 &nbsp;ο μηνιαίος μισθός/2= 3.770,67. Έναντι του ποσού αυτού ο ενάγων&nbsp; έλαβε ως συνομολογεί ποσό 2.776,12 ευρώ&nbsp; και οφείλεται υπόλοιπο 994,55 ευρώ, β) για επίδομα Χριστουγέννων 2018 ένα μηνιαίο μισθό, ήτοι το ποσό των 7.541,34 ευρώ και του οφείλεται η διαφορά (7.541,34 ευρώ μισθός –&nbsp; &nbsp;5.552,24 ευρώ που έλαβε), ποσού 1<strong>.</strong>989,1 ευρώ, γ) για αναλογία επιδόματος Πάσχα 2019, δεδομένου ότι εργάστηκε από 1-1-2019 έως 24-1-2019, δικαιούται το 1/15 του μισού μηνιαίου μισθού για κάθε οκταήμερο που διάρκεσε η εργασία του κατά το διάστημα αυτό και συγκεκριμένα [7.541,34 ευρώ μηνιαίος μισθός/2 = 3.770,67 ευρώ : 1/15 = 251,37 &nbsp;Χ 3 οκταήμερα=] 754,13 ευρώ. Έναντι του ποσού αυτού ο ενάγων έλαβε, όπως συνομολογεί ποσό 555,22 ευρώ και του οφείλεται το υπόλοιπο 189,91 ευρώ. &nbsp;&nbsp;&nbsp;&nbsp;Τέλος, σύμφωνα με το άρθρο &nbsp;27 της εφαρμοζόμενης σσνε σε συνδυασμό με άρθρα 75 και 76 ΚΙΝΔ, σε περίπτωση διακοπής των πλόων για οποιοδήποτε λόγο, πέραν των 60 ημερών, καταβάλλεται στο πλήρωμα σε περίπτωση απόλυσης του αποζημίωση ίση προς τις αποδοχές 22 ημερών. Όπως συνομολογείται από τα διάδικα μέρη το &nbsp;πλοίο της εναγομένης στις 24-1-2019 σταμάτησε τους πλόες για να υποβληθεί σε εργασίες ετήσιας επιθεώρησης και επισκευών, διαδικασία που διήρκεσε μέχρι τα τέλη του μήνα Μαρτίου 2019. Η εναγομένη εργοδότρια εταιρία είχε υποσχεθεί στον ενάγοντα την επαναυτολόγησή του με την έναρξη των δρομολογίων, ωστόσο δεν το έπραξε. Η ίδια αντιφάσκοντας πλήρως ισχυρίστηκε με τις ενώπιον του πρωτοβάθμιου Δικαστηρίου προτάσεις &nbsp;ότι &nbsp;του προσέφερε εργασία σε άλλο πλοίο, το «Ν» και ο ενάγων δεν δέχθηκε&nbsp; ενώ με τις ενώπιον του παρόντος Δικαστηρίου προτάσεις ισχυρίστηκε ότι ο ενάγων ζήτησε να εργαστεί στο «Ν» στο οποίο όμως είχε καταληφθεί η θέση του Α΄ Μηχανικού και ότι η ίδια του δήλωσε ότι μόνο στο «Τ» μπορούσε να εργαστεί αλλά εκείνος αρνήθηκε τη θέση στο πλοίο αυτό, η δε μάρτυρας της εναγομένης ενώ αρχικά κατέθεσε ενώπιον του πρωτοβάθμιου Δικαστηρίου ότι του&nbsp; προσφέρθηκε θέση στο «Ν» και ο ενάγων δεν δέχθηκε, στις ερωτήσεις της πληρεξουσίας δικηγόρου του ενάγοντος παραδέχθηκε ότι ζητήθηκε από τον ενάγοντα να ναυτολογηθεί για μικρό χρονικό διάστημα και σε αντικατάσταση του Α΄ Μηχανικού του έτερου πλοίου της «Ν» ο οποίος ήθελε για προσωπικούς λόγους να απουσιάσει από την εργασία του για λίγες ημέρες. Η πρόταση αυτή δεν καλύπτει την έννοια της επαναυτολόγησης που ορίζει ο νόμος, ώστε να μην υποχρεούται ο εργοδότης σε καταβολή αποζημίωσης καθώς θα πρέπει ο τελευταίος να προσφέρει στο ναυτικό όμοιες συνθήκες εργασίας και επομένως ενόψει του ότι ο ενάγων είχε προηγουμένως σύμβαση ναυτικής εργασίας αορίστου χρόνου, η εναγομένη θα έπρεπε να του προσφερθεί όμοια σύμβαση και όχι ορισμένου και δη ελάχιστου χρόνου, σύμβαση ναυτικής εργασίας (σχετ. η προσκομιζόμενη ΕΠ 138/2014). Συνεπώς ο ενάγων δικαιούται για την αιτία αυτή αποζημίωση 22 ημερών, ήτοι το ποσό των 7.541,34 :22/30 = 5.530,31 &nbsp;ευρώ <strong>.</strong>&nbsp; Ενόψει όλων αυτών ο ενάγων δικαιούται &nbsp;για διαφορά βασικού μισθού και για επίδομα Κυριακών ποσό 887,93€, για επίδομα μηχανικού ποσό 13,53€, για επίδομα επίβλεψης πρόσθετων εργασιών ποσό 81,67€, για επίδομα κλιματισμού 29,44€, για επίδομα βαριάς και ανθυγιεινής εργασίας 8,96€, για επίδομα Σαββάτου και επίδομα αργιών ποσό 175,02€, για αμοιβή υπερωριακής εργασίας ποσό 11.135,8€, για άδεια ποσό 226,17€ για επίδομα Πάσχα 2018 ποσό 994,55 €, για επίδομα Χριστουγέννων 2018 ποσό 1.989,1€, για αναλογία επιδόματος Πάσχα 2019 189,91€ και για αποζημίωση λόγω καταγγελίας το ποσό των 5.530,31 και συνολικά 21.262,39 ευρώ. Κατά συνέπεια γενομένου δεκτού του λόγου της έφεσης του ενάγοντος με τον οποίο παραπονείται για τον μικρότερο αριθμό ωρών υπερωριακής εργασίας που δέχθηκε η εκκαλουμένη, θα πρέπει αφού γίνει δεκτή η έφεσή του και εξαφανιστεί η εκκαλουμένη στο σύνολό της για το&nbsp; ενιαίο της εκτέλεσης, να κρατηθεί η υπόθεση, να συζητηθεί αυτή και να γίνει δεκτή η αγωγή μερικά ως ουσιαστικά βάσιμη και με βάση τον ανωτέρω περιορισμό εκάστου των αγωγικών αιτημάτων από καταψηφιστικό σε έντοκο αναγνωριστικό κατά ποσοστό ½ από το αιτηθέν α) να υποχρεωθεί η εναγομένη να καταβάλει στον ενάγοντα για τις ανωτέρω αιτίες το ποσό των 10.631,19 ευρώ και β) να αναγνωριστεί η υποχρέωσή της να καταβάλει στον ενάγοντα το ποσό των 10.631,19 ευρώ για τις ίδιες αιτίες με το νόμιμο τόκο από την επομένη της απόλυσης του ενάγοντος, ήτοι από 25-1-2019. Περαιτέρω με βάση όλα τα παραπάνω θα πρέπει να απορριφθούν ως ουσιαστικά αβάσιμοι οι λόγοι της έφεσης της εναγομένης και συνακόλουθα και η έφεσή της,&nbsp; να επιβληθούν τα δικαστικά έξοδα αμφοτέρων των βαθμών δικαιοδοσίας του ενάγοντος- εκκαλούντος-εφεσίβλητου σε βάρος της ηττηθείσας εναγομένης-εφεσίβλητης-εκκαλούσας και κατόπιν αποδοχής σχετικού αιτήματος του ενάγοντος σύμφωνα με τα ειδικότερα οριζόμενα στο διατακτικό (άρθρο 176, 183 και 191 ΚΠολΔ).</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p>ΔΙΚΑΖΕΙ αντιμωλία των διαδίκων και κατά την ειδική διαδικασία των περιουσιακών-εργατικών διαφορών. α] την &nbsp;από 24-7-2020 και με αριθμό κατάθεσης ………/27-7-2020 έφεση του εν μέρει νικήσαντος ενάγοντος και β] την από 12-10-2020 και με αριθμό κατάθεσης ………../15-10-2020 έφεση της&nbsp; ηττηθείσας εναγόμενης εταιρίας&nbsp; στρεφόμενες αμφότερες κατά της&nbsp; 2179/10-6-2020 απόφασης του Μονομελούς Πρωτοδικείου Πειραιώς&nbsp; που δίκασε αντιμωλία τους διαδίκους με την ίδια ως άνω διαδικασία.</p>
   <p>ΔΕΧΕΤΑΙ την από 12-10-2020 και με αριθμό κατάθεσης ………./15-10-2020 έφεση τυπικά και</p>
   <p>ΑΠΟΡΡΙΠΤΕΙ αυτήν&nbsp; κατ’ ουσίαν.</p>
   <p>ΔΕΧΕΤΑΙ την από 24-7-2020 και με αριθμό κατάθεσης …./27-7-2020 έφεση τυπικά&nbsp; και κατ’ ουσίαν</p>
   <p>ΕΞΑΦΑΝΙΖΕΙ την εκκαλουμένη στο σύνολό της.</p>
   <p>ΚΡΑΤΕΙ και ΔΙΚΑΖΕΙ την από 20-5-2019&nbsp; αγωγή.</p>
   <p>ΔΕΧΕΤΑΙ μερικά την αγωγή ως ουσιαστικά βάσιμη.</p>
   <p>ΥΠΟΧΡΕΩΝΕΙ την εναγομένη να καταβάλει στον ενάγοντα το ποσό των δέκα χιλιάδων εξακοσίων τριάντα ενός ευρώ και δεκαεννέα &nbsp;λεπτών (10.631,19) και</p>
   <p>ΑΝΑΓΝΩΡΙΖΕΙ την&nbsp; υποχρέωση της εναγομένης να καταβάλει στον ενάγοντα το ποσό των δέκα χιλιάδων εξακοσίων τριάντα ενός ευρώ και δεκαεννέα&nbsp; λεπτών (10.631,19), για τις αναφερόμενες στο σκεπτικό αιτίες,&nbsp;&nbsp; με το νόμιμο&nbsp; τόκο από την επομένη της απόλυσης του ενάγοντος, ήτοι από 25-1-2019 μέχρι την εξόφληση.</p>
   <p>ΕΠΙΒΑΛΛΕΙ τα δικαστικά έξοδα του ενάγοντος αμφοτέρων των βαθμών δικαιοδοσίας, κατά την έκταση της νίκης του, σε βάρος της, εν μέρει, ηττηθείσας εναγομένης,&nbsp; τα οποία ορίζει σε χίλια (1.000) ευρώ.</p>
   <p>ΚΡΙΘΗΚΕ, αποφασίστηκε και δημοσιεύθηκε σε δημόσια στο ακροατήριό του συνεδρίαση, απόντων των διαδίκων και των πληρεξουσίων δικηγόρων τους στις&nbsp;&nbsp; 15 &nbsp;Νοεμβρίου 2021.<strong>&nbsp;&nbsp;&nbsp;&nbsp;&nbsp;</strong></p>
   <p><strong> Η &nbsp;ΔΙΚΑΣΤΗΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Η&nbsp; ΓΡΑΜΜΑΤΕΑΣ</strong></p>
  </div><!-- .entry-content -->
 </article>
</div></div></div></body></html>