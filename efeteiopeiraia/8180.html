<html><body><h1>Αριθμός απόφασης 620/2021</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=8180<br/><div class="content"><div class="content-inner">
 <article id="post-8180" class="entry entry-single post-8180 post type-post status-publish format-standard hentry category-24 category-18">
  <h1 class="entry-title entry--item h2">Αριθμός απόφασης 620/2021</h1>
  <div class="entry-content entry--item">
   <div class="printomatic pom-small-black " id="id1088" data-print_target="article"></div>
   <p align="justify"><span style="font-family: Arial, sans-serif"><span style="font-size: medium"><b>ΕΦΕΤΕΙΟ ΠΕΙΡΑΙΩΣ</b></span></span></p>
   <p align="justify"><span style="font-family: Arial, sans-serif"><span style="font-size: medium"><b><span lang="el-GR">Τ</span><span lang="el-GR">ΜΗΜΑ 2ο </span></b></span></span></p>
   <p align="justify"><span style="font-family: Arial, sans-serif"><span style="font-size: medium"><b>ΕΙΔΙΚΗ ΔΙΑΔΙΚΑΣΙΑ </b></span></span></p>
   <p align="justify"><span style="font-family: Arial, sans-serif"><span style="font-size: medium"><b>ΑΣΦΑΛΙΣΤΙΚ<span lang="el-GR">Ω</span>Ν ΜΕΤΡΩΝ </b></span></span></p>
   <p style="text-align: center" align="justify"><span style="font-family: Arial, sans-serif"><span style="font-size: medium"><b> Αριθμός Απόφασης </b><span lang="en-US"><b>620</b></span><b>/202</b><span lang="en-US"><b>1</b></span></span></span></p>
   <p style="text-align: center" align="justify"><span style="font-family: Arial, sans-serif"><span style="font-size: medium"><b> ΤΟ ΜΟΝΟΜΕΛΕΣ ΕΦΕΤΕΙΟ ΠΕΙΡΑΙ<span lang="el-GR">ΩΣ</span></b></span></span></p>
   <p align="justify"><span style="font-family: Liberation Serif, serif"><span style="font-size: medium"><span style="font-family: Arial, sans-serif">Αποτελούμενο από το Δικαστή Ελευθέριο Γεωργίλη, Εφέτη, ο οποίος ορίστηκε από τ</span><span style="font-family: Arial, sans-serif"><span lang="el-GR">η</span></span><span style="font-family: Arial, sans-serif">ν Πρόεδρο του Τριμελούς Συμβουλίου Διεύθυνσης του Εφετείου Πειραιά και τη Γραμματέα </span><span style="font-family: Arial, sans-serif"><span lang="el-GR">Κ.Σ</span></span><span style="font-family: Arial, sans-serif">. </span></span></span></p>
   <p align="justify"><span style="font-family: Arial, sans-serif"><span style="font-size: medium">Συνεδρίασε δημόσια στο ακροατήριό του στις ……………, για να δικάσει την υπόθεση μεταξύ των : </span></span></p>
   <p align="justify"><span style="font-family: Arial, sans-serif"><span style="font-size: medium"><b>Εκκαλούντος</b>: <span lang="el-GR">…………….</span><span lang="el-GR">,</span> ο οποίος, κατά την εκφώνηση της υπόθεσης από το πινάκιο, δεν εμφανίστηκε, ούτε εκπροσωπήθηκε από πληρεξούσιο δικηγόρο. Και </span></span></p>
   <p align="justify"><span style="font-family: Arial, sans-serif"><span style="font-size: medium"><b>Εφεσίβλητ</b><span lang="el-GR"><b>ης</b></span>: εταιρίας, που βρίσκεται υπό ασφαλιστική εκκαθάριση, μ…………………………. <span lang="el-GR">η</span> οποί<span lang="el-GR">α</span> <span lang="el-GR">εκπροσωπήθηκ</span><span lang="el-GR">ε</span><span lang="el-GR"> από</span> τ<span lang="el-GR">η</span>ν πληρεξούσι<span lang="el-GR">α</span> δικηγόρο <span lang="el-GR">Ελένη Γκίνη</span>. </span></span></p>
   <p align="justify"><span style="font-family: Arial, sans-serif"><span style="font-size: medium"><span lang="el-GR">Η ενάγουσα</span> ζήτησε να γίνει δεκτή η από 11.3.2015 και με αριθμό έκθεσης κατάθεσης ………..<span lang="el-GR">/2015</span> αγωγή, την οποία άσκησε ενώπιον του Ειρηνοδικείου Αθηνών<span lang="el-GR">, η οποία</span> δεν συζητήθηκε. <span lang="el-GR">Στη συνέχεια</span>, με την από 3.7.2017 και με αριθμό έκθεσης κατάθεσης ……………./2017 κλήση της, προσδιόρισε την ως άνω αγωγή ενώπιον του Μονομελούς Πρωτοδικείου Πειραι<span lang="el-GR">ώς</span>, λόγω νομοθετικής μεταβολής, κατ<span lang="el-GR">ά τα</span> άρθρ<span lang="el-GR">α</span> 239 και 248 του 4364/2016. Το πρωτοβάθμιο δικαστήριο, με την απόφασή του <span lang="el-GR">382/2018</span> <span lang="el-GR">δέχθηκε </span>την αγωγή. Κατά της απόφασης αυτής <span lang="el-GR">ο εφεσίβλητος</span> άσκησε την από <span lang="el-GR">15.5.2018</span> και με αριθμό έκθεσης κατάθεσης ……………<span lang="el-GR">/2018</span> έφεση, με την οποία ζητεί να εξαφανιστεί η εκκαλουμένη και να <span lang="el-GR">απορριφθεί </span>η αγωγή. Η συζήτηση της έφεσης προσδιορίστηκε για τις 18.3.2021 (αριθμός έκθεσης κατάθεσης στο Εφετείο Πειραιώς …………../2020), <span lang="el-GR">αλλά δεν διεξήχθη, λόγω της προσωρινής αναστολής της λειτουργίας των δικαστηρίων. Ήδη, με την πράξη </span><span lang="el-GR">9</span><span lang="el-GR">5</span><span lang="el-GR">/202</span><span lang="el-GR">1</span><span lang="el-GR"> τ</span><span lang="el-GR">ης Προέδρου Εφετών,</span><span lang="el-GR"> που ορίστηκε από τ</span><span lang="el-GR">η</span><span lang="el-GR">ν Πρόεδρο του Τριμελούς Συμβουλίου Διεύθυνσης του Εφετείου Πειραι</span><span lang="el-GR">ώς</span><span lang="el-GR">, </span><span lang="el-GR">η οποία έλαβε τον ίδιο</span><span lang="el-GR"> αριθμό έκθεσης κατάθεσης (……………</span><span lang="el-GR">/2020</span><span lang="el-GR">) </span><span lang="el-GR">με </span><span lang="el-GR">αυτόν που προσδιορίστηκε ενώπιον του Δικαστηρίου τούτου</span><span lang="el-GR">,</span><span lang="el-GR"> προσδιορίστηκε η συζήτησή της </span><span lang="el-GR">(έφεσης)</span><span lang="el-GR"> αυτεπάγγελτα, κατ’ άρθρο </span><span lang="el-GR">21</span><span lang="el-GR"> του ν. 4</span><span lang="el-GR">786</span><span lang="el-GR">/202</span><span lang="el-GR">1</span><span lang="el-GR">,</span> για τη δικάσιμο που αναγράφεται στην αρχή της παρούσας και γράφτηκε στο πινάκιο. Η υπόθεση εκφωνήθηκε με τη σειρά της από το πινάκιο και συζητήθηκε. </span></span></p>
   <p align="justify"><span style="color: #000000"><span style="font-family: Arial, sans-serif"><span style="font-size: medium">Κατά τη συζήτηση της υπόθεσης <span lang="el-GR">η</span> πληρεξούσι<span lang="el-GR">α</span> δικηγόρος τ<span lang="el-GR">ης</span> εφεσίβλητ<span lang="el-GR">ης</span> ζήτησε να γίνουν δεκτοί <span lang="el-GR">οι ισχυρισμοί της, που αναφέρονται στις </span>προτάσεις, τις οποίες κατέθεσε. </span></span></span></p>
   <p style="text-align: center" align="justify"><span style="font-family: Arial, sans-serif"><span style="font-size: medium"><b> </b><b> ΑΦΟΥ ΜΕΛΕΤΗΣΕ ΤΗ ΔΙΚΟΓΡΑΦΙΑ</b></span></span></p>
   <p style="text-align: center" align="justify"><span style="font-family: Arial, sans-serif"><span style="font-size: medium"><b> </b><b>ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ</b></span></span></p>
   <p align="justify"><span style="font-family: Arial, sans-serif"><span style="font-size: medium">Ι. Νόμιμα φέρεται για συζήτηση, με την <span lang="el-GR">πράξη </span><span lang="el-GR">9</span><span lang="el-GR">5</span><span lang="el-GR">/202</span><span lang="el-GR">1</span><span lang="el-GR"> τ</span><span lang="el-GR">ης Προέδρου Εφετών,</span><span lang="el-GR"> που ορίστηκε από τ</span><span lang="el-GR">η</span><span lang="el-GR">ν Πρόεδρο του Τριμελούς Συμβουλίου Διεύθυνσης του Εφετείου Πειραι</span><span lang="el-GR">ώς</span>, η από <span lang="el-GR">15.5.2018</span> έφεση, μετά τον ορισμό νέας δικασίμου, <span lang="el-GR">λόγω</span> της μη διεξαγωγής της συζήτησής της (έφεσης), κατά τη δικάσιμο της <span lang="el-GR">18.</span><span lang="el-GR">3</span><span lang="el-GR">.2021</span>, στην οποία είχε προσδιοριστεί, <span lang="el-GR">εξαιτίας</span> <span lang="el-GR">της προσωρινής αναστολής της λειτουργίας των δικαστηρίων, </span><span lang="el-GR">λόγω της</span><span lang="el-GR"> πανδημία</span><span lang="el-GR">ς</span><span lang="el-GR"> του </span><span lang="en-US">COVID</span><span lang="el-GR">. </span></span></span></p>
   <p align="justify"><span style="font-family: Arial, sans-serif"><span style="font-size: medium">ΙΙ. Σύμφωνα με τη διάταξη του άρθρου 524 <span lang="el-GR">παρ. </span>3 εδ. α´ του Κ.Πολ.Δ., όπως αντικαταστάθηκε από το άρθρο τρίτο του άρθρου 1 του ν. 4335/2015 (και ισχύει κατά το χρόνο άσκησης της ένδικης έφεσης, ήτοι μετά την 1.1.2016) «Σε περίπτωση ερημοδικίας του εκκαλούντος η έφεση απορρίπτεται». Η απόρριψη δε αυτή της έφεσης του εκκαλούντος, ο οποίος επιμελήθηκε για τη συζήτηση ή κλητεύθηκε νόμιμα κατ’ αυτήν, συντελείται κατ’ ουσίαν, παρά το ότι οι λόγοι της έφεσης στην πραγματικότητα δεν εξετάζονται ως προς το παραδεκτό και τη βασιμότητά τους, ωστόσο θεωρούνται, κατά πλάσμα του νόμου, ότι είναι αβάσιμοι και για την αιτία αυτή, πάντοτε, απορριπτέοι. Και τούτο, διότι το δικαστήριο δεν έχει τη δυνατότητα να εκδώσει αντίθετη απόφαση, δεχόμενο τους λόγους της έφεσης (Ολ.Α.Π. 16/1990 Νο.Β. 1990, σελ. 1337, Α.Π. 1479/2017, Α.Π. 783/2017 και Α.Π. 700/2017 όλες στην Τ.Ν.Π. «ΝΟΜΟΣ»). Εξάλλου, ο εκκαλών με την απουσία του ή τη μη προσήκουσα παράστασή του, τεκμαίρεται ότι παραιτείται από την έφεση και αποδέχεται την πρωτόδικη απόφαση (Α.Π. 476/2017 και Α.Π. 268/2016 αμφότερες στην Τ.Ν.Π. «ΝΟΜΟΣ»). Τέλος, το πιο πάνω άρθρο (524 <span lang="el-GR">παρ. </span>3 του Κ.Πολ.Δ.) εφαρμόζεται και στη διαδικασία των ασφαλιστικών μέτρων, ελλείψει αντίθετης ειδικής ρύθμισης (Μον.Εφ.Πειρ. 312/2014, Μον.Εφ.Λαρ. 23/2014 αμφότερες στην Τ.Ν.Π. “ΝΟΜΟΣ”, Εφ.Αθ. 2690/1999 Ελλ.Δ/νη 2000, σελ. 1408 και Μιχ. <span style="color: #000000"><span lang="el-GR">Μαργαρίτης / Άντα Μαργαρίτη Ερμηνεία ΚΠΟΛΔ, έκδοση 2η, Τόμος Ι, άρθρο </span></span><span style="color: #000000"><span lang="el-GR">524, αρ. 33</span></span>). </span></span></p>
   <p align="justify"><span style="font-family: Arial, sans-serif"><span style="font-size: medium"><span lang="en-US"> Ι</span><span lang="en-US">I</span><span lang="en-US">Ι</span>. Στην προκείμενη περίπτωση, εισάγεται προς συζήτηση η από 15.5.2018 έφεση του ηττηθέντος <span lang="el-GR">εναγόμενου – ………….</span>, στρεφόμενη κατά της οριστικής απόφασης <span lang="el-GR">382</span>/2018 του Μονομελούς Πρωτοδικείου Πειραι<span lang="el-GR">ώς</span>, που εκδόθηκε, αντιμωλία των διαδίκων, κατά την <span lang="el-GR">ειδική</span> διαδικασία των ασφαλιστικών μέτρων και με την οποία <span lang="el-GR">έγινε δεκτή ως και κατ’</span> ουσ<span lang="el-GR">ία</span> αβάσιμη η από 11.3.2015 αγωγή τ<span lang="el-GR">ης </span><span lang="el-GR">υπό ασφαλιστική εκκαθάριση </span><span lang="el-GR">εταιρίας</span><span lang="el-GR">, με την επωνυμία “………………”</span>. Ωστόσο, κατά την εκφώνηση της υπόθεσης από τη σειρά του πινακίου, ο εκκαλών δεν εμφανίστηκε ούτε εκπροσωπήθηκε από πληρεξούσιο δικηγόρο. Ε<span lang="el-GR">ξάλλου</span>, <span lang="el-GR">κατά</span> την αρχική δικάσιμο της 18.<span lang="el-GR">3</span>.2021, η συζήτηση της υπόθεσης επισπεύσθηκε από τ<span lang="el-GR">ην εφεσίβλητη και επιδόθηκε στον εκκαλούντα</span>, όπως προκύπτει από την <span lang="el-GR">από …….</span><span lang="el-GR">/26.5.2020 έκθεση επίδοσης </span><span lang="el-GR">του δικαστικού επιμελητή </span><span lang="el-GR">στην περιφέρεια του Εφετείου </span><span lang="el-GR">Θεσσαλονίκης …………….. (άρθρα 126 παρ. 1α και 139 του Κ.Πολ.Δ.)</span><span lang="el-GR">, </span><span lang="el-GR">αλλά</span> δεν συζητήθηκε, <span lang="el-GR">λόγ</span>ω<span lang="el-GR"> της προσωρινής αναστολής της λειτουργίας των δικαστηρίων, </span><span lang="el-GR">εξαιτίας της πανδημίας του </span><span lang="en-US">COVID</span><span lang="el-GR">. </span><span lang="el-GR">Στη συνέχεια, η συζήτησή της προσδιορίστηκε</span> <span lang="el-GR">αυτεπάγγελτα από το Δικαστήριο, με την πράξη 9</span><span lang="el-GR">5</span><span lang="el-GR">/2021 της Προέδρου Εφετών, που ορ</span><span lang="el-GR">ίστηκε</span><span lang="el-GR"> από την Πρόεδρο του Τριμελούς Συμβουλίου Διεύθυνσης του Εφετείου Πειραι</span><span lang="el-GR">ώς</span><span lang="el-GR">, η εγγραφή δε, της υπόθεσης στο πινάκιο έγινε με πρωτοβουλία του Γραμματέα </span><span lang="el-GR">του Δικαστηρίου</span><span lang="el-GR"> και ισχύει ως κλήτευση όλων των διαδίκων, κατ</span><span lang="el-GR">’</span><span lang="el-GR"> άρθρο 21 του ν. 4786/2021. Επομένως, ο εκκαλών πρέπει να δικαστεί ερήμην. </span></span></span></p>
   <p align="justify"><span style="font-family: Arial, sans-serif"><span style="font-size: medium"> Ι<span lang="en-US">V</span>. Κατ’ ακολουθίαν των ανωτέρω, σύμφωνα και με όσα αναφέρονται στη μείζονα σκέψη, πρέπει, κατά τη διάταξη του άρθρου 524 <span lang="el-GR">παρ. </span>3 του Κ.Πολ.Δ., να απορριφθεί η έφεση του εκκαλούντος, κατ’ ουσίαν. Επιπλέον, πρέπει να ορισθεί παράβολο για την περίπτωση άσκησης ανακοπής ερημοδικίας κατά της παρούσας από τον ερημοδικαζόμενο εκκαλούντα (άρθρα 501, 502 <span lang="el-GR">παρ. </span>1 και 505 <span lang="el-GR">παρ. </span>2 του Κ.Πολ.Δ.) και λόγω της ήττας του τελευταίου: α) να διαταχθεί η εισαγωγή στο Δημόσιο Ταμείο του παραβόλου των εκατό (100) ευρώ, που κατατέθηκε από αυτόν με το ηλεκτρονικό παράβολο με αριθμό <span lang="el-GR">………………</span> (άρθρο 495 §3Α. περ. β´ του Κ.Πολ.Δ.) και β) να καταδικαστεί στην πληρωμή των δικαστικών εξόδων τ<span lang="el-GR">ης</span> εφεσίβλητ<span lang="el-GR">ης</span>, για τον παρόντα βαθμό δικαιοδοσίας, κατά παραδοχή του σχετικού νόμιμου αιτήματος τ<span lang="el-GR">ης</span> τελευταί<span lang="el-GR">ας</span> (άρθρα 69 <span lang="el-GR">παρ.</span>1, 68 <span lang="el-GR">παρ.</span>1, 63 <span lang="el-GR">παρ.</span>1<span lang="en-US">i </span><span lang="el-GR">περ. α</span> του ν. 4194/2013, 176, 183 και 191 <span lang="el-GR">παρ. </span>2 του Κ.Πολ.Δ.), όπως ορίζεται ειδικότερα στο διατακτικό. </span></span></p>
   <p align="justify"><span style="font-family: Arial, sans-serif"><span style="font-size: medium"><b> </b><b> ΓΙΑ ΤΟΥΣ ΛΟΓΟΥΣ ΑΥΤΟΥΣ</b></span></span></p>
   <p align="justify"><span style="font-family: Arial, sans-serif"><span style="font-size: medium">Δικάζει ερήμην του εκκαλούντος. </span></span></p>
   <p align="justify"><span style="font-family: Arial, sans-serif"><span style="font-size: medium">Ορίζει το παράβολο στο ποσό των διακοσίων πενήντα (250) ευρώ, για την περίπτωση άσκησης, από τον εκκαλούντα, ανακοπής ερημοδικίας, κατά της απόφασης αυτής. </span></span></p>
   <p align="justify"><span style="font-family: Arial, sans-serif"><span style="font-size: medium">Απορρίπτει την από <span lang="el-GR">15.5.2018</span> και με αριθμό έκθεσης κατάθεσης …………<span lang="el-GR">/2018</span> έφεση του <span lang="el-GR">………….</span>, κατά της οριστικής απόφασης <span lang="el-GR">382</span><span lang="el-GR">/2018</span> του Μονομελούς Πρωτοδικείου Πειραι<span lang="el-GR">ώς</span>. </span></span></p>
   <p align="justify"><span style="font-family: Arial, sans-serif"><span style="font-size: medium">Διατάσσει την εισαγωγή στο Δημόσιο Ταμείο του κατατεθέντος από τον εκκαλούντα παραβόλου, που αναφέρεται στο σκεπτικό. Και </span></span></p>
   <p align="justify"><span style="font-family: Arial, sans-serif"><span style="font-size: medium">Καταδικάζει τον εκκαλούντα στην πληρωμή των δικαστικών εξόδων τ<span lang="el-GR">ης</span> εφεσίβλητ<span lang="el-GR">ης</span>, για τον παρόντα βαθμό δικαιοδοσίας, τα οποία καθορίζει στο ποσό των <span lang="el-GR">τετρ</span>ακοσίων (<span lang="el-GR">400</span>) ευρώ. </span></span></p>
   <p align="justify"><span style="font-family: Arial, sans-serif"><span style="font-size: medium">Κρίθηκε, αποφασίσθηκε και δημοσιεύθηκε στον Πειραιά σε έκτακτη, δημόσια συνεδρίαση, στο ακροατήριό του, στις <span lang="el-GR">20</span> <span lang="el-GR">Δεκεμβρ</span>ίου 2021, χωρίς την παρουσία των διαδίκων και των πληρεξούσιων δικηγόρων τους. </span></span></p>
   <p align="justify"><span style="font-family: Arial, sans-serif"><span style="font-size: medium"><b>Ο ΔΙΚΑΣΤΗΣ&nbsp; </b><b></b><b>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Η ΓΡΑΜΜΑΤΕΑΣ </b></span></span></p>
  </div><!-- .entry-content -->
 </article>
</div></div></div></body></html>