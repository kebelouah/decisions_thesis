<html><body><h1>Αριθμός απόφασης 82/2019</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=1071<br/><div class="content"><div class="content-inner">
 <article id="post-1071" class="entry entry-single post-1071 post type-post status-publish format-standard hentry category-18 category-25">
  <h1 class="entry-title entry--item h2">Αριθμός απόφασης 82/2019</h1>
  <div class="entry-content entry--item">
   <div class="printomatic pom-small-black " id="id8152" data-print_target="article"></div>
   <p style="text-align: center;"><strong>Αριθμός&nbsp; 82/2019</strong></p>
   <p style="text-align: center;"><strong>ΤΟ ΕΦΕΤΕΙΟ ΠΕΙΡΑΙΩΣ</strong></p>
   <p>Αποτελούμενο από τους Δικαστές Ιωάννη Αποστολόπουλο, Προεδρεύοντα Εφέτη, (κωλυομένων των Προέδρων Εφετών),&nbsp; Εμαννουηλία –Αλεξάνδρα Κεχαγιά, Εφέτη και Σοφία Καλούδη, Εφέτη-Εισηγήτρια,&nbsp;&nbsp; και από τη Γραμματέα Κ.Δ..</p>
   <p style="text-align: center;"><strong>ΑΦΟΥ ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center;"><strong>ΚΑΙ ΣΚΕΦΤΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <p>Σύμφωνα με τις διατάξεις των άρθρων 507 και 271 του ΚΠολΔ, αν ο ανακόπτων δεν εμφανισθεί κατά τη συζή­τηση της ανακοπής ερημοδικίας ή εμφανισθεί αλλά δεν μετάσχει κατά τον προσήκοντα τρόπο,&nbsp; το δικαστήριο ερευνά αυτε­παγγέλτως ποιος από τους διαδίκους επισπεύδει τη συζήτηση. Αν τη συζήτηση της ανακοπής επισπεύδει ο ανακόπτων ή ο καθού η ανακοπή και αυτός (ο ανακό­πτων) έχει κληθεί νόμιμα και εμπρόθεσμα για τη συζή­τηση της ανακοπής και δεν εμφανισθεί κατά την εκφώ­νηση της υποθέσεως στη σειρά της από το οικείο πινά­κιο, η ανακοπή απορρίπτεται ως ανυποστήρικτη. Το δικαστήριο, δηλαδή, προχωρεί στην απόρριψη της ανα­κοπής σε περίπτωση ερημοδικίας&nbsp;&nbsp; του ανακόπτοντος, χωρίς προηγούμενη εξέταση του παραδεκτού αυτής, όπως το νομότυπο και εμπρόθεσμο της ασκήσεως της, αφού η έρευνα αυτών προϋποθέτει συζήτηση κατ` αντιμολία (Β. Βαθρακοκοίλης, ΚΠολΔ, τόμος Γ`, σ. 148). Εξάλλου, παρά την έλλειψη σχετι­κής, με την τύχη του παραβόλου που προκαταβλήθηκε, διάταξης, στην περίπτωση του άρθρου 507, πρέπει να γίνει δεκτό, για την ταυτότητα του νομικού λόγου, ότι θα εφαρμοσθεί αναλογικώς η ρύθμιση του άρθρου 509 ΚΠολΔ και συνεπώς, με την απορριπτική της ανακοπής ερημοδικίας απόφαση, θα διαταχθεί ο γραμματέας να καταθέσει αυτό στο Δημόσιο Ταμείο, ανεξάρτητα από την υποβολή ή μη σχετικού αιτήματος από τον καθού η ανακοπή. Τέλος, επειδή η άσκηση ανακοπής ερημοδικίας επιτρέπεται μόνο μία φορά σε κάθε βαθμό δικαιοδοσίας, εάν ο ανακόπτων δεν παραστεί κατά τη συζήτηση της δεν ορίζεται σε βάρος του παράβολο για την περίπτωση άσκησης νέας ανακοπής, εφόσον δεν υπάρχει δυνατότητα άσκησης δεύτερης ανακοπής ερημοδικίας (ΑΠ 186/2015, ΕφΠειρ 229/2015, ΕφΑθ 1860/2012, ΕφΛαρ 397/2011 ,ΕφΑθ 1767/2010 ΤΝΠ-Νόμος).</p>
   <p>Στην προκειμένη περίπτωση, ο απολειπόμενος ανακόπτων άσκησε την κρινόμενη ανακοπή ερημοδικίας κατά της με αριθμό 331/2012 αποφάσεως του Δικαστηρίου τούτου, με την οποία έγινε δεκτή, ερήμην αυτού, η με αριθμό έκθεσης κατάθεσης ……….. έφεση των εναγόντων κατά της με αριθμό 208/2007 αποφάσεως του Μονομελούς Πρωτοδικείου Πειραιώς, που εκδόθηκε επί αγωγής τους εκδικασθείσας κατά την ειδική διαδικασία διαφορών από αμοιβές για παροχή εργασίας. Κατά την αρχικώς ορισθείσα δικάσιμο της υπό κρίση ανακοπής ερημοδικίας στις 10-1-2013 η συζήτηση αυτής κηρύχθηκε απαράδεκτη με τη με αριθμό 426/2014 απόφαση του Δικαστηρίου&nbsp; τούτου. Ήδη δε, με την από 30-3-2018 κλήση των καθών η ανακοπή αυτή&nbsp; νόμιμα επαναφέρεται προς συζήτηση στη δικάσιμο, που αναφέρεται στην αρχή της παρούσας, στην οποία,&nbsp; όμως, ο ανακόπτων, παρότι κλήθηκε νόμιμα και εμπρόθεσμα να παραστεί (βλ.&nbsp; την με αριθμό ….. έκθεση επίδοσης της δικαστικής επιμελήτριας, ……….., που επικαλούνται και προσκομίζουν οι καθών η ανακοπή), εν τούτοις&nbsp; δεν εμφανίστηκε ούτε εκπροσωπήθηκε από πληρεξούσιο δικηγόρο κατά την εκφώνηση της υπόθεσης με τη σειρά της από το οικείο πινάκιο. Συνεπώς, αυτός πρέπει να δικασθεί ερήμην και να απορριφθεί η κρινόμενη ανακοπή του ως ανυποστήρικτη, χωρίς να ακολουθήσει περαιτέρω εξέταση του παραδεκτού της, σύμφωνα και με τα προαναφερόμενα. Περαιτέρω, πρέπει να διαταχθεί η εισαγωγή στο Δημόσιο Ταμείο του παραβόλου, ποσού 290,00 ευρώ, που ορίσθηκε με την&nbsp; 331/2012 απόφαση του Δικαστηρίου τούτου και έχει κατατεθεί από τον ανακόπτοντα, και τέλος,&nbsp; να καταδικασθεί αυτός, λόγω της ήττας του, στα δικαστικά έξοδα των καθών η ανακοπή ερημοδικίας&nbsp; (άρθρα 106, 183, 191 παρ.2 και 176 ΚΠολΔ), κατά τα ειδικότερα οριζόμενα στο διατακτικό.</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p>Δικάζει την ανακοπή ερημοδικίας&nbsp; ερήμην του ανακόπτοντος.</p>
   <p>Απορρίπτει την ανακοπή ερημοδικίας.</p>
   <p>Διατάσσει την εισαγωγή του παράβολου, που ορίστηκε με την ανακοπτόμενη απόφαση, ποσού διακοσίων ενενήντα (290) ευρώ, στο Δημόσιο Ταμείο.</p>
   <p>Καταδικάζει τον ανακόπτοντα&nbsp; στα δικαστικά έξοδα των καθών η ανακοπή, τα οποία ορίζει στο ποσό των τριακοσίων πενήντα (350) ευρώ.</p>
   <p>Κρίθηκε, αποφασίσθηκε στον Πειραιά την <strong>17<sup>η</sup> Ιανουαρίου 2019 </strong>&nbsp;και δημοσιεύθηκε στις <strong>6 Φεβρουαρίου &nbsp;2019</strong> σε έκτακτη και δημόσια συνεδρίαση στο ακροατήριο του Δικαστηρίου αυτού με απόντες τους διαδίκους και τους πληρεξούσιους δικηγόρους των καλούντων.</p>
   <p>&nbsp;</p>
   <p><strong>Ο&nbsp;&nbsp; ΠΡΟΕΔΡΕΥΩΝ</strong></p>
   <p><strong>&nbsp;ΕΦΕΤΗΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Η ΓΡΑΜΜΑΤΕΑΣ </strong></p>
  </div><!-- .entry-content -->
 </article>
</div></div></div></body></html>