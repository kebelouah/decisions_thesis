<html><body><h1>Αριθμός απόφασης 102/2021</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=6924<br/><div class="content"><div class="content-inner">
 <article id="post-6924" class="entry entry-single post-6924 post type-post status-publish format-standard hentry category-20 category-18">
  <h1 class="entry-title entry--item h2">Αριθμός απόφασης 102/2021</h1>
  <div class="entry-content entry--item">
   <div class="printomatic pom-small-black " id="id5877" data-print_target="article"></div>
   <p><strong>ΕΦΕΤΕΙΟ ΠΕΙΡΑΙΩΣ</strong></p>
   <p><strong>ΝΑΥΤΙΚΟ ΤΜΗΜΑ</strong></p>
   <p style="text-align: center"><strong>Αριθμός απόφασης&nbsp; &nbsp;&nbsp;102/2021</strong></p>
   <p style="text-align: center"><strong>ΤΟ ΜΟΝΟΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p>Συγκροτήθηκε από την Δικαστή Ελένη Νικολακοπούλου, Εφέτη, η οποία ορίσθηκε από την Πρόεδρο του Τριμελούς Συμβουλίου Διευθύνσεως του Εφετείου Πειραιώς και από τη Γραμματέα Τ.Λ.</p>
   <p style="text-align: center"><strong>ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center"><strong>ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <p><strong>&nbsp;</strong>Ι. Η κρινόμενη από 11.6.2020 και με αριθμό εκθέσεως καταθέσεως στην γραμματεία του πρωτοβάθμιου Δικαστηρίου ……../11.6.2020 και προσδιορισμού στην γραμματεία του παρόντος Δικαστηρίου ……./11.6.2020 έφεση των εκκαλούντων-αιτούντων, στρέφεται κατά της υπ’αριθμ.1428/2020 οριστικής αποφάσεως του Μονομελούς Πρωτοδικείου Πειραιώς, που εκδόθηκε κατ’ αντιμωλία των διαδίκων και κατά την διαδικασία της εκούσιας δικαιοδοσίας των άρθρων 739επ.ΚΠολΔ και απέρριψε, ως μη νόμιμη, την από 10.1.2020 και με αριθμό εκθέσεως καταθέσεως ……/10.1.2020 αίτηση τους, κοινοποιούμενη στον καθ’ου – παρεμβαίνοντα, ήδη εφεσίβλητο και, ως απαράδεκτη, την απ’αυτόν ασκηθείσα με ιδιαίτερο δικόγραφο από 31.1.2020 με αριθμό εκθέσεως καταθέσεως ……./31.1.2020 κύρια παρέμβαση. Η συζήτηση της εφέσεως ενώπιον του παρόντος Δικαστηρίου προσδιορίστηκε με την κατάθεση του δικογράφου για την&nbsp; δικάσιμο, που αναφέρεται στην αρχή της παρούσας και επιδόθηκε νομότυπα στον εφεσίβλητο, που παραστάθηκε κατά την συζήτηση της δια των πληρεξουσίων δικηγόρων του, χωρίς να προβάλει αντιρρήσεις προς τούτο. Επομένως, ο τρίτος των εκκαλούντων, …….., ο οποίος επισπεύδει μετά των λοιπών την συζήτηση και δεν εμφανίστηκε, όταν η υπόθεση εκφωνήθηκε από την σειρά του πινακίου, μήτε έλαβε μέρος κανονικά στη συζήτηση, πρέπει, συνεπώς, να δικαστεί ερήμην, ωστόσο το Δικαστήριο, εφόσον εμφανίζονται οι λοιποί διάδικοι, πρέπει να προχωρήσει στην εξέταση της υπόθεσης (764 παρ.2 ΚΠολΔ). Η ένδικη έφεση έχει ασκηθεί νομότυπα και εμπρόθεσμα, εφόσον οι διάδικοι δεν επικαλούνται, ούτε άλλωστε προκύπτει από τα έγγραφα της δικογραφίας, ότι έλαβε χώρα επίδοση της εκκαλουμένης απόφασης, μήτε παρήλθε διετία από τη δημοσίευση της&nbsp; [άρθρα, 495 παρ. 1 και 4, 496, 498, 499, 500, 511, 513 παρ. 1 περ. β, 516 παρ. 1, 517, 518 παρ. 2 (όπως αντικαταστάθηκε από το άρθρο 1 του ν.4335/2015, που εφαρμόζεται στην προκείμενη περίπτωση, κατ’ άρθρον ένατο παρ. 2 του άρθρου 1 του ν. 4335/2015), 520 παρ.1, 739, 741, 761, 762 ΚΠολΔ], αρμοδίως δε φέρεται προς εκδίκαση ενώπιον του Δικαστηρίου τούτου (άρθρο 19 ΚΠολΔ, όπως αντικαταστάθηκε από το άρθρο 4 § 2 του Ν. 3994/2011) και για το παραδεκτό της έχει κατατεθεί το αναλογούν παράβολο υπέρ του Δημοσίου και ΤΑΧΔΙΚ (άρθρο 495 παρ. 1 και 4, όπως η παρ.4 προστέθηκε με το άρθρο 12 του Ν.4055/2012 και αντικαταστάθηκε εκ νέου το άρθρο από το άρθρο 1 άρθρο τρίτο του Ν.4335/2015, ΦΕΚ Α΄ 87/23.7.2015). Πρέπει, επομένως, η ένδικη έφεση να γίνει τυπικά δεκτή και να εξεταστεί περαιτέρω κατά την αυτή ως άνω διαδικασία της εκουσίας δικαιοδοσίας, για να ελεγχθεί το παραδεκτό και η βασιμότητα των λόγων της, σύμφωνα με τις διατάξεις των άρθρων 532, 533 § 1 και 741 ΚΠολΔ.</p>
   <p>ΙΙ. Οι αιτούντες, με την από 10.1.2020 αίτηση τους, ως μέλη της διοίκησης της δευτεροβάθμιας συνδικαλιστικής ναυτεργατικής οργάνωσης με την επωνυμία «ΠΑΝΕΛΛΗΝΙΑ ΝΑΥΤΙΚΗ ΟΜΟΣΠΟΝΔΙΑ» (Π.Ν.Ο.), με την ιδιότητα των προέδρων των αναφερόμενων πρωτοβάθμιων συνδικαλιστικών σωματείων, που αποτελούν την πλειοψηφία των μελών της, επικαλούμενοι έννομο συμφέρον, ζητούν να διοριστεί προσωρινός Γενικός Γραμματέας αυτής, ο πρώτος εξ αυτών, με σκοπό τη διενέργεια των αναγκαίων καταστατικών πράξεων για τη σύγκληση και συνεδρίαση της Εκτελεστικής Επιτροπής της Ομοσπονδίας για τη συζήτηση και λήψη απόφασης επί της από 16.12.2019 αίτησης τους προς τον Γενικό Γραμματέα της Ομοσπονδίας, για την διενέργεια εκλογών για την ανάδειξη νέου Γενικού Γραμματέα, καθώς και εκείνων για τη σύγκληση του Γενικού Συμβουλίου και του Παναυτικού Συνεδρίου, ως και των συνήθων πράξεων διαχείρισης, για τον λόγο ότι συντρέχει πλασματική έλλειψη διοίκησης, που συνίσταται στην άρνηση και δυστροπία του Γενικού Γραμματέα της Ομοσπονδίας να εκτελέσει τα καθήκοντα του και τις αναγκαίες πράξεις διαχείρισης και διοίκησης αυτής, εφόσον ενεργώντας με κακοβουλία και υστεροβουλία μεθόδευσε την ματαίωση της συνεδρίασης της Εκτελεστικής Επιτροπής για τη συζήτηση του ανωτέρω θέματος, καθώς και την μη σύγκληση του ετήσιου τακτικού Γενικού Συμβουλίου για τον απολογισμού του έργου για το έτος 2019 και τον προγραμματισμό δράσης για το 2020, κατά τα ειδικότερα εκτιθέμενα στο δικόγραφο.</p>
   <p>Το πρωτοβάθμιο Δικαστήριο έκρινε την αίτηση απορριπτέα, ως μη νόμιμη, με την αιτιολογία, ότι τα επικαλούμενα πραγματικά περιστατικά, δεν στοιχειοθετούν την έννοια της πλασματικής έλλειψης διοίκησης του άρθρου 69 Α.Κ. και επομένως, δεν δικαιολογείται ο διορισμός προσωρινής διοίκησης. Κατά της αποφάσεως αυτής παραπονούνται ήδη με την ένδικη έφεση τους οι ηττηθέντες αιτούντες για τους αναφερομένους λόγους, που ανάγονται σε εσφαλμένη ερμηνεία και εφαρμογή του νόμου, όπως και πλημμελή εκτίμηση του αποδεικτικού υλικού, ζητούν την τυπική και ουσιαστική παραδοχή της έφεσης τους, την εξαφάνιση της εκκαλουμένης αποφάσεως και την αναδίκαση της αίτησης από το Δικαστήριο τούτο, ώστε να γίνει δεκτή καθ’ολοκληρίαν.</p>
   <p>ΙΙΙ. Κατά το άρθρο 69 του ΑΚ, καθένας που έχει έννομο συμφέρον δικαιούται να προκαλέσει το δικαστικό διορισμό προσωρινής διοίκησης νομικού προσώπου, αν λείπουν τα πρόσωπα που απαιτούνται για τη διοίκηση αυτού ή αν τα συμφέροντά τους συγκρούονται προς εκείνα του νομικού προσώπου. Ο διορισμός της προσωρινής διοικήσεως γίνεται κατά το άρθρο 786 παρ. 1 του ΚΠολΔικ με τη διαδικασία της εκουσίας δικαιοδοσίας. Με την παραπάνω διάταξη που έχει εξαιρετικό χαρακτήρα, επιδιώκεται η προστασία των συμφερόντων του νομικού προσώπου και των τρίτων που σχετίζονται με αυτό, αλλά και του ευρύτερου συνόλου, ενόψει της σημασίας που έχουν τα νομικά πρόσωπα. Έλλειψη διοικήσεως υπάρχει όταν λείπουν τα απαιτούμενα για τη διοίκηση του νομικού προσώπου πρόσωπα, ορίζεται δε αυτή ως πλασματική όταν οφείλεται σε δυστροπία, ή κακοβουλία των διαχειριστών – μελών του Δ.Σ., άρνηση ή αδιαφορία τους για την άσκηση των αναγκαίων πράξεων διοικήσεως, ενώ πραγματική σε περιπτώσεις θανάτου, βαριάς ασθένειας, παραιτήσεως, εκπτώσεως ή λήξεως της θητείας των μελών του Δ.Σ. (ΑΠ 561/2018, ΑΠ 395/2002, ΑΠ 538/1998, ΕφΑθ 2326/2004 δημ. Τράπεζα Νομικών Πληροφοριών «ΝΟΜΟΣ»).</p>
   <p>Στην προκειμένη περίπτωση με το ανωτέρω περιεχόμενο η ένδικη αίτηση περιλαμβάνει τα αναγκαία για την θεμελίωση του κανόνα του άρθρου 69 ΑΚ στοιχεία περί πλασματικής έλλειψης διοίκησης του νομικού προσώπου της Πανελλήνιας Ναυτικής Ομοσπονδίας και συνεπώς, έχει νόμιμη βάση ερειδομένη στο εν λόγω άρθρο. Επομένως, το πρωτοβάθμιο Δικαστήριο, το οποίο με την εκκαλουμένη απόφαση του, απέρριψε την αίτηση, ως μη νόμιμη, έσφαλε περί την ερμηνεία και εφαρμογή της ανωτέρω διατάξεως, όπως βάσιμα υποστηρίζουν οι αιτούντες με τον πρώτο και τρίτο λόγο της κρινόμενης έφεσης τους, οι οποίοι και πρέπει να γίνουν εν μέρει δεκτοί, ως ουσιαστικά βάσιμοι, κατά τα οικεία μέρη, απορριπτομένων κατά τα λοιπά, όπως και του δεύτερου λόγου της έφεσης, ως ουσιαστικά αβασίμων, καθόσον ερείδονται επί της εσφαλμένης προϋπόθεσης περί εφαρμογής του άρθρου 96 ΑΚ από το πρωτοβάθμιο Δικαστήριο και περί στοιχειοθέτησης σύγκρουσης συμφερόντων μεταξύ του Γενικού Γραμματέα και του νομικού προσώπου της Ομοσπονδίας, κατ’εφαρμογή του άρθρου 69 ΑΚ. Ακολούθως, πρέπει να εξαφανισθεί η εκκαλουμένη απόφαση κατά τα προσβαλλόμενα κεφάλαια της και, αφού κρατηθεί η υπόθεση από το παρόν Δικαστήριο, πρέπει να ερευνηθεί η αίτηση από πλευράς ουσιαστικής βασιμότητας (άρθρο 535 § 1 ΚΠολΔ).</p>
   <p>IV. Από την εκτίμηση των ενόρκων καταθέσεων των μαρτύρων των διαδίκων, ….. και ……….., αντιστοίχως, που εξετάσθηκαν στο ακροατήριο του πρωτοβάθμιου Δικαστηρίου και περιλαμβάνονται στα ταυτάριθμα με την εκκαλουμένη πρακτικά δημόσιας συνεδρίασης του, τις υπ’αριθμ….. και ……/3.2.2020 ένορκες βεβαιώσεις του ……. και ……, ενώπιον του Ειρηνοδίκη Πειραιά και την υπ’ αριθμ…./18.9.2020 ένορκη βεβαίωση του ………, ενώπιον του Ειρηνοδίκη Πειραιά, που συντάχθηκαν με την επιμέλεια των αιτούντων-εκκαλούντων, κατόπιν νομότυπης, κατ’ άρθρο 422 ΚΠολΔ, όπως προστέθηκε με το άρθρο 1 άρθρο δεύτερο παρ. 3 του Ν.4335/2015, κλήτευσης του καθ’ου-εφεσιβλήτου (υπ’αριθ….. Η/29.1.2020 και …. Η/15.9.2020 εκθέσεις επίδοσης αντίστοιχα, του δικαστικού επιμελητή στο Πρωτοδικείο Πειραιά …….), τις υπ’αριθμ…. και …./29.9.2020 ένορκες βεβαιώσεις του ……. και ………. ενώπιον του Ειρηνοδίκη Πειραιά, συντασσόμενες επιμελεία των εκκαλούντων, κατόπιν κλήσης του εφεσιβλήτου, κατ’άρθρο 422ΚΠολΔ, με δήλωση που καταχωρήθηκε στα πρακτικά συνεδρίασης του παρόντος Δικαστηρίου, καθώς επίσης τις υπ’ αριθμ………../22.9.2020 ένορκες βεβαιώσεις των …….., ενώπιον της συμβολαιογράφου Πειραιώς ……, που προσκομίζει μετ’ επικλήσεως ο καθ’ου-εφεσίβλητος και δόθηκαν κατόπιν νόμιμης και εμπρόθεσμης κλήτευσης των αντιδίκων, κατ’ άρθρο 422 ΚΠολΔ, όπως προστέθηκε με το άρθρο 1 άρθρο δεύτερο παρ. 3 του Ν.4335/2015 (υπ’αριθ…………΄/17.9.2020 εκθέσεις επίδοσης του δικαστικού επιμελητή στο Πρωτοδικείο Πειραιά …….), που εκτιμώνται από το Δικαστήριο κατά το μέτρο της αξιοπιστίας και το βαθμό της γνώσεως εκάστου μάρτυρα, απορριπτομένης της προβαλλομένης από τους εκκαλούντες με την προσθήκη στις παρούσες προτάσεις τους ένστασης εξαίρεσης του μάρτυρα ………., ως ουσιαστικά αβάσιμης, καθόσον το γεγονός ότι είναι υπάλληλος του ν.π.ι.δ. «Εστία Ναυτικών», του οποίου Πρόεδρος του διοικητικού συμβουλίου τυγχάνει ο καθ’ου, δεν τον καθιστά εξαιρετέο, επιπρόσθετα σημειώνεται ότι η επικαλούμενη υπ’αριθμ……../6.2.2020 ένορκη βεβαίωση του …….., που θα μπορούσε να ληφθεί υπόψη στην παρούσα διαδικασία της εκούσιας δικαιοδοσίας κατά τη διάταξη του άρθρου 759 παρ. 3 ΚΠολΔ., παρά τη μη κλήτευση των αιτούντων-εκκαλούντων (ΑΠ 411/2012, ΑΠ 131/2009, ΕφΠειρ 578/2015 δημ. ΤΝΠ «Νομος»), δεν προσκομίζεται και από όλα ανεξαιρέτως τα έγγραφα, που οι διάδικοι νομίμως προσκομίζουν και επικαλούνται, είτε για να ληφθούν υπόψη ως αυτοτελή αποδεικτικά μέσα, είτε ως δικαστικά τεκμήρια, για μερικά από τα οποία γίνεται ειδική αναφορά κατωτέρω, χωρίς όμως να έχει παραλειφθεί κάποιο για την ουσιαστική διάγνωση της ένδικης διαφοράς (ΑΠ 1628/2003 ΕλλΔνη 2004,723), σε συνδυασμό προς τις μερικές μόνον παραδοχές και ομολογίες των διαδίκων, που συνάγονται από τα δικόγραφα τους και εκτιμώνται κατ’ άρθρα 352 § 1 και 741 ΚΠολΔ, αλλά και προς τα διδάγματα της κοινής πείρας, που λαμβάνονται υπόψη αυτεπαγγέλτως (336 παρ.4 ΚΠολΔ), αποδεικνύονται κατά την κρίση του Δικαστηρίου τα ακόλουθα πραγματικά περιστατικά, που ασκούν ουσιώδη επιρροή στην έκβαση της δίκης: Οι αιτούντες, ήδη εκκαλούντες, κατά τον κρίσιμο χρόνο ήταν και εξακολουθούν να είναι, εκτός του τέταρτου, μέλη της διοίκησης της δευτεροβάθμιας συνδικαλιστικής ναυτεργατικής οργάνωσης με την επωνυμία «ΠΑΝΕΛΛΗΝΙΑ ΝΑΥΤΙΚΗ ΟΜΟΣΠΟΝΔΙΑ» (Π.Ν.Ο.), με την ιδιότητα των Προέδρων των ακόλουθων πρωτοβάθμιων συνδικαλιστικών σωματείων, που ανήκουν στην δύναμη της, διατηρώντας την διοικητική και οικονομική αυτοτέλεια και αυτονομία τους και συγκεκριμένα ο πρώτος τούτων, ………, του σωματείου με την επωνυμία «Πανελλήνιος Ένωσις Πλοιάρχων Εμπορικού Ναυτικού Πάσης Τάξεως» (Π.Ε.Π.Ε.Ν), ο δεύτερος, ………., του σωματείου με την επωνυμία «Πανελλήνια Ένωση Αρχιθαλαμηπόλων-Θαλαμηπόλων Εμπορικού Ναυτικού», ο τρίτος, ……, του σωματείου με την επωνυμία «Πανελλήνια Ένωση Ηλεκτρολόγων – Ηλεκτρονικών Εμπορικού Ναυτικού», ο τέταρτος, …….., του σωματείου με την επωνυμία «Πανελλήνιος Σύνδεσμος Οικονομικών Αξιωματικών Εμπορικού Ναυτικού», ο πέμπτος, ……., του σωματείου με την επωνυμία «Πανελλήνια Ένωση Μηχανικών Μ.Ε.Κ. Εμπορικού Ναυτικού», ο έκτος, ………, του σωματείου με την επωνυμία «Πανελλήνια Ένωση Πρακτικών Πλοιάρχων και Κυβερνητών Πάσης Τάξεως Εμπορικού Ναυτικού», ο έβδομος, …….., του σωματείου με την επωνυμία «Πανελλήνια Ένωση Φροντιστών Εμπορικού Ναυτικού», ο όγδοος, ………, του σωματείου με την επωνυμία «Πανελλήνιος Ένωσις Προσωπικού Τροφοδοσίας Εμπορικού Ναυτικού» «Η ΑΓΙΑ ΠΑΡΑΣΚΕΥΗ» και ο ένατος τούτων, ………, του σωματείου με την επωνυμία «Πανελλήνιος Ένωσις Ναυτών Mότορσιπς, Πετρελαιοκίνητων και Oχηματαγωγών (Φέρρυ Μποτ) Μικρών Αποστάσεων Εμπορικού Ναυτικού», «Ο ΑΓΙΟΣ ΝΙΚΟΛΑΟΣ». Επιπλέον, μέλη της Ομοσπονδίας είναι και οι εξής πέντε πρωτοβάθμιες συνδικαλιστικές οργανώσεις (σωματεία): «Πανελλήνιος Ένωσις Μηχανικών Εμπορικού Ναυτικού», «Πανελλήνιος Σύνδεσμος Αξιωματικών Ασυρμάτου Θ.Α.Ξ.», «Πανελλήνιος Ένωσις Ναυτών Εμπορικού Ναυτικού», «Πανελλήνιος Ένωσις Πρακτικών Μηχανικών και Θερμαστών «Ο ΣΤΕΦΕΝΣΩΝ» και «Πανελλήνια Επαγγελματική Ένωση Μαγείρων Εμπορικού Ναυτικού». Ο καθ’ου η κοινοποίηση της αίτησης και ασκών πρωτοδίκως την από 31.1.2020 κύρια παρέμβαση, ……., ήδη εφεσίβλητος, είναι νόμιμα εκλεγμένος Γενικός Γραμματέας της Ομοσπονδίας κατά τις αρχαιρεσίες του 29<sup>ου</sup> Παν-ναυτικού συνεδρίου, που έλαβαν χώρα στις 24.11.2017, με πενταετή θητεία, που λήγει στις 23.11.2022, ενώ εκλέγεται στην θέση αυτή αδιαλείπτως από το έτος 1993.</p>
   <p>Σύμφωνα με το ισχύον καταστατικό της Π.Ν.Ο., όπως εγκρίθηκε με την υπ’αριθμ.486/1995 απόφαση του Μονομελούς Πρωτοδικείου Πειραιά και καταχωρήθηκε στο οικείο Βιβλίο Ενώσεων του Πρωτοδικείου Πειραιά με αριθμό …. και ειδικό αριθμό …., τρία είναι τα συλλογικά όργανα της Ομοσπονδίας με την ακόλουθη ιεραρχία: 1. Το Παν-Ναυτικό Συνέδριο, 2. Το Γενικό Συμβούλιο και 3. Η Διοίκηση (άρθρ.7). Ειδικότερα, κατά το άρθρο 8 του καταστατικού, το Παν-ναυτικό Συνέδριο αποτελεί το κυρίαρχο σώμα της Ομοσπονδίας, το οποίο συνέρχεται σε τακτική σύνοδο κάθε πέντε χρόνια, αλλά και εκτάκτως οσάκις συντρέχουν λόγοι συγκλήσεως του. Συγκροτείται: α) από τον Γενικό Γραμματέα, που συμμετέχει τούτου, ως μέλος με ψήφο, ισότιμο με τους εκλεγέντες από τις Οργανώσεις-μέλη, συνέδρους και β)από τους συνέδρους, προς τούτο κάθε Οργάνωση εκλέγει τους αντιπροσώπους της στο Συνέδριο, που έχουν γνώμη και ψήφο. Έργο του Παν-ναυτικού Συνεδρίου είναι, μεταξύ των άλλων, η διενέργεια ελέγχου των διοικητικών και οικονομικών πράξεων της Διοίκησης (Διοικητικός και Οικονομικός Απολογισμός), αποφαίνεται εφ’όλων των ζητημάτων των οργανωτικών και μελλούσης δράσης της Ομοσπονδίας και εκλέγει, μεταξύ των αντιπροσώπων, τον Γενικό Γραμματέα της Ομοσπονδίας, η θητεία του οποίου, σύμφωνα με το καταστατικό της, είναι πενταετής (άρθρ.8 και 9παρ.5). Η προσωρινή ημερήσια διάταξη του Συνεδρίου καταρτίζεται από την Διοίκηση, η οποία καλεί το Γενικό Συμβούλιο προς έγκριση και καθορισμό της ημερομηνίας συγκλήσεως του. Τα έκτακτα συνέδρια συγκροτούνται και συγκαλούνται κατά τον αυτό τρόπο με τα τακτικά, ήτοι από το Γενικό Συμβούλιο. Σε περίπτωση όμως τυχόν θανάτου ή παραιτήσεως του Γενικού Γραμματέα ή κωλύματος του προς άσκηση των καθηκόντων του παρατεινομένου πέραν των έξι μηνών, δύναται η Διοίκηση να συγκαλέσει έκτακτο Παν-ναυτικό Συνέδριο με αποκλειστικό θέμα την εκλογή του Γενικού Γραμματέα (άρθρ.9 παρ.4). Το Γενικό Συμβούλιο της Π.Ν.Ο., αποτελεί το δεύτερο στην τάξη όργανο της Ομοσπονδίας. Σύμφωνα με το άρθρο 10 του καταστατικού της, αποτελείται από τους Γενικούς Συμβούλους, που εκλέγονται από την διοίκηση εκάστης Οργάνωσης ή εκ των μελών της, κατά την προβλεπομένη αναλογία εκπροσωπήσεως εκάστης. Συγκαλείται τακτικώς άπαξ κατ’έτος, από της Διοικήσεως της Ομοσπονδίας και προεδρεύει αυτού ο Γενικός Γραμματέας της. Έργο του είναι να ελέγχει την διαχείριση και δράση της Διοικήσεως, τις πράξεις και αποφάσεις της, τις οποίες εγκρίνει ή απορρίπτει και να δίδει εντολές για την μέλλουσα δράση της. Συνέρχεται με συγκεκριμένα θέματα τα οποία καθορίζει η Διοίκηση, κατά πλειοψηφία, εξετάζει δε όλες τις κατηγορίες και τα παράπονα κατά της Διοικήσεως, που διατυπώνουν οι Οργανώσεις με απόφαση των διοικητικών συμβουλίων ή των γενικών συνελεύσεων αυτών.&nbsp; Τα έκτακτα Γενικά Συμβούλια συγκαλούνται: α) με απόφαση της Διοικήσεως δια του Γενικού Γραμματέα και β) με πρόταση πέντε μελών της Διοικήσεως με το αιτούμενο ειδικώς προς τούτο θέμα, οπότε η Διοίκηση υποχρεούται να συγκαλέσει δια του Γενικού Γραμματέα, Γενικό Συμβούλιο εντός 8 ημερών προς συζήτηση του θέματος αυτού. Εξάλλου, κατ’άρθρο 11 του καταστατικού, η Ομοσπονδία διοικείται από τον Γενικό Γραμματέα και την Διοίκηση της, που την αποτελούν οι Πρόεδροι των Οργανώσεων, που ανήκουν στην δύναμη της Ομοσπονδίας και έχουν εκλεγεί βάσει των καταστατικών τους (άρθρ.11 παρ.1 και 2). Η Διοίκηση είναι το εκτελεστικό όργανο της Ομοσπονδίας και εκτελεί τις αποφάσεις του Συνεδρίου και του Γενικού Συμβουλίου. Σε περίπτωση διαφωνίας του Γενικού Συμβουλίου και της Διοικήσεως επί σοβαρού τινός ζητήματος αποφαίνεται το Συνέδριο, σε περίπτωση δε διαφωνίας της Διοικήσεως μετά του Γενικού Γραμματέα επί κάποιου σοβαρού θέματος καλείται αμέσως το Γενικό Συμβούλιο και αποφαίνεται επ’αυτού (άρθρ.11 παρ.4 εδ.α΄και ε΄). Η Διοίκηση συνεδριάζει τακτικώς τουλάχιστον άπαξ του μηνός και εκτάκτως όταν παραστεί ανάγκη με πρόσκληση του Γενικού Γραμματέα και εάν πέντε μέλη της Διοίκησης υποβάλλουν γραπτή αίτηση για έκτακτη συνεδρίαση και με ειδικό θέμα, οπότε συγκαλείται παρά του Γενικού Γραμματέα εντός πέντε ημερών (άρθρ.13 παρ.1 και 3). Ο Γενικός Γραμματέας εκπροσωπεί την Ομοσπονδία ενώπιον πάσης αρχής, μετά δε της Διοικήσεως ενεργεί και κατευθύνει όλες της υποθέσεις της Ομοσπονδίας, διευθύνει τις συνεδριάσεις της Διοικήσεως και εκτελεί τις αποφάσεις αυτής, καθώς και τις αποφάσεις των Γενικών Συμβουλίων και των Συνεδρίων (άρθρ.14 παρ.1, 4 και 6).&nbsp; Τον Γενικό Γραμματέα απόντα ή κωλυόμενο αναπληρώνει τριμελής επιτροπή εκλεγομένη από τα μέλη της Διοικήσεως. Σε περίπτωση παρατάσεως του κωλύματος ή τυχόν θανάτου του Γενικού Γραμματέα και μέχρι συγκλήσεως του Παν-ναυτικού Συνεδρίου προς εκλογή νέου Γενικού Γραμματέα, αυτόν αναπληρώνει η ως άνω τριμερής επιτροπή μέχρι της νέας εκλογής (άρθρ.14 παρ.11).</p>
   <p>Περαιτέρω, αποδείχθηκε ότι οι αιτούντες με την από 16.12.2019 γραπτή αίτηση, που υπέβαλαν αυθημερόν στον Γενικό Γραμματέα της Π.Ν.Ο., ζήτησαν την άμεση σύγκληση της Εκτελεστικής Επιτροπής και συνακόλουθα την έκτακτη σύγκληση του Γενικού Συμβουλίου αυτής με θέμα: «Σύγκληση του Παναυτικού Συνεδρίου με μοναδικό θέμα ημερήσιας διάταξης τη διενέργεια εκλογών για την ανάδειξη νέου Γενικού Γραμματέα στην Πανελλήνια Ναυτική Ομοσπονδία», σύμφωνα με τα ειδικότερα οριζόμενα στο Καταστατικό της. Το εν λόγω θέμα εισήχθη για συζήτηση από τον Γενικό Γραμματέα, κατόπιν σχετικής πρόσκλησης των μελών της Διοίκησης, κατά την ορισθείσα ήδη συνεδρίαση της στις 17.12.2019 με θέματα: 1. Απολογισμός έργου 2019 και προγραμματισμός δράσης της Ομοσπονδίας για το 2020 και 2.Έγγραφα και ανακοινώσεις, ενόψει του ετήσιου τακτικού Γενικού Συμβουλίου της Π.Ν.Ο., που είχε οριστεί για τις 18.12.2019 και αφορούσε την έγκριση του απολογισμού του έργου του 2019 και τον προγραμματισμό της δράσης για το 2020. Κατά την συνεδρίαση της Διοίκησης (Εκτελεστικής Επιτροπής) της Π.Ν.Ο. στις 17.12.2019, όπως προκύπτει από τα προσκομιζόμενα πρακτικά, προκλήθηκε ένταση εξαρχής όταν ετέθη το θέμα της κατάθεσης από τα σωματεία των αναγκαίων δικαιολογητικών εγγράφων για τον έλεγχο της νομιμοποίησης των αντιπροσώπων τους στο Γενικό Συμβούλιο και Παν-ναυτικό Συνέδριο, ενώ ρωτήθηκε σχετικά και δεν δηλώθηκε παραίτηση από τον καθ’ου Γενικό Γραμματέα προκειμένου να δρομολογηθούν οι διαδικασίες εκλογής νέου και ως εκ τούτου, αποσύρθηκε απ’αυτόν η συζήτηση του εν λόγω αιτήματος, γεγονός που είχε σαν επακόλουθο την έντονη διαμαρτυρία και εν τέλει την αποχώρηση των αιτούντων-εκκαλούντων εννέα μελών της Διοίκησης, που δεν συμμετείχαν, κατά δήλωση τους, ούτε στο τακτικό Γενικό Συμβούλιο την επόμενη ημέρα, στις 18.12.2019, το οποίο ελλείψει απαρτίας ματαιώθηκε. Στην συνέχεια με την από 23.12.2019 νέα πρόσκληση των μελών της Διοίκησης από τον Γενικό Γραμματέα, επαναφέρθηκε προς συζήτηση το επίμαχο θέμα, που περιλαμβανόταν στην από 16.12.2019 αίτηση των εννέα μελών της Διοίκησης, ήδη εκκαλούντων, σε έκτακτη συνεδρίαση αυτής στις 30.12.2019, η οποία δεν επιτεύχθηκε, καθόσον προέβησαν σε κατάληψη του χώρου συνεδριάσεων 30-40 άτομα, που προέρχονταν από έτερες, μη ναυτεργατικές, συνδικαλιστικές οργανώσεις, προς υποστήριξη των θέσεων της μειοψηφίας της Ομοσπονδίας και αποτροπή διεξαγωγής της συνεδρίασης και λήψης απόφασης. Ένταση είχε προηγηθεί από τα εν λόγω άτομα και με την εμφάνιση τους και εισβολή στον χώρο συνεδριάσεων στις 17.12.2109 και, αν και μεταβλήθηκε ο τόπος συνεδρίασης για τις 30.12.2019 και είχε οριστεί, ως τέτοιος, το γραφείο του Γενικού Γραμματέα, προκειμένου να αποφευχθεί η διατάραξη της, τελικά δεν αποφεύχθηκε, με αποτέλεσμα αυτή να ματαιωθεί. Μετά ταύτα και επειδή δεν επανεισήχθη το αίτημα των εννέα μελών της Διοίκησης για την διενέργεια εκλογών προς ανάδειξη νέου Γενικού Γραμματέα, ως αποκλειστικό θέμα ημερησίας διάταξης, σε άλλη συνεδρίαση της Εκτελεστικής Επιτροπής, οι αιτούντες, αν και προσκαλούνταν κανονικά, αρνούνταν να συμμετάσχουν στις ορισθείσες ανελλιπώς κάθε μήνα με διάφορα θέματα ημερησίας διάταξης συνεδριάσεις της Διοίκησης, οι οποίες γι’αυτό τον λόγο και δη την έλλειψη απαρτίας, ματαιώνονταν, ενώ άμεσα προέβησαν στην άσκηση της ένδικης αίτησης για διορισμό προσωρινού Γενικού Γραμματέα προς σύγκληση της Εκτελεστικής Επιτροπής και συνακόλουθα του Γενικού Συμβουλίου και Παν-ναυτικού Συνεδρίου για την εκλογή νέου Γενικού Γραμματέα, καταλογίζοντας άρνηση και δυστροπία του υφιστάμενου Γενικού Γραμματέα, καθ’ου η αίτηση, οφειλόμενη σε κακοβουλία και υστεροβουλία του, να εκτελέσει τα προβλεπόμενα από το καταστατικό, ως άνω, καθήκοντα του. Σύμφωνα με το καταστατικό της Π.Ν.Ο., η εκλογή Γενικού Γραμματέα, ενόσω δεν έχει επέλθει λήξη της θητείας του από της εκλογής του, προϋποθέτει να επισυμβεί ο θάνατος του, ή να λάβει χώρα παραίτηση του ή κώλυμα του προς άσκηση των καθηκόντων του παρατεινόμενο άνω των έξι μηνών. Επιπλέον, αν και δεν προβλέπεται στο καταστατικό της Ομοσπονδίας, ισχύει το, κατ’εφαρμογή του άρθρου 94 ΑΚ, δικαίωμα της Γενικής Συνέλευσης, εν προκειμένω του Παν-ναυτικού Συνεδρίου, να παύει τα όργανα της διοίκησης για σπουδαίους λόγους και ιδίως για βαριά παράβαση των καθηκόντων τους ή για ανικανότητα να ασκήσουν την τακτική διαχείριση. Στην προκειμένη περίπτωση καμία εκ των ανωτέρω προϋποθέσεων συντρέχει, ώστε να δικαιολογείται το αίτημα των αιτούντων για τη διενέργεια εκλογών για την ανάδειξη νέου Γενικού Γραμματέα πριν την λήξη της θητείας του, δεδομένου ότι δεν έχει χωρέσει παραίτηση του, μήτε έχει διαγνωσθεί κώλυμα του να ανταποκριθεί στα καθήκοντα του, ένεκα της ηλικίας του, ως αορίστως διαλαμβάνουν οι αιτούντες, ή της κατάστασης της υγείας του, διαρκούν μάλιστα άνω των έξι μηνών, μήτε ήρθη η εμπιστοσύνη στο πρόσωπο του και επαύθη από τα καθήκοντα του με απόφαση του αρμόδιου προς τούτο Παν-ναυτικού Συνεδρίου, κατόπιν πρότασης μομφής σε βάρος του, καθόσον δεν προβλέπεται, ούτε θα μπορούσε άλλωστε να προβλεφθεί στο καταστατικό της Ομοσπονδίας, ότι η πλειοψηφία των μελών της Διοίκησης μπορεί να προκαλέσει την εκλογή νέου Γενικού Γραμματέα παύοντας τον οποτεδήποτε, κατά την κρίση της, σε περίπτωση αποδιδόμενης μη εκτέλεσης ή πλημμελούς εκτέλεσης των καθηκόντων του ή δυσπιστίας στο πρόσωπο του ή ύπαρξης διαφωνιών και διενέξεων μεταξύ τους, διότι τούτο θα ερχόταν σε αντίθετη με τη διάταξη του άρθρου 94 ΑΚ και θα περιόριζε το δικαίωμα του ανώτατου συλλογικού οργάνου της Ομοσπονδίας να αποφασίσει για την παύση του, ένεκα σπουδαίου λόγου. Σημειωτέον, ότι ούτε το Δικαστήριο έχει την δικαιοδοσία να υποκαταστήσει το Παν-ναυτικό Συνέδριο της Ομοσπονδίας στην απόφαση αυτή, επομένως τα όσα διαλαμβάνονται στο δικόγραφο της έφεσης, περί πλημμελούς διαχείρισης και διοίκησης εκ μέρους του καθ’ου, ήδη εφεσίβλητου και ανικανότητας του να διαφυλάξει και να προασπιστεί τα συμφέροντα της Ομοσπονδίας, ανεξαρτήτως της αοριστίας τους, αλυσιτελώς προβάλλονται, εφόσον το μόνο αρμόδιο όργανο να αποφασίσει για όλα αυτά κρίνοντας ότι συντρέχει σπουδαίος λόγος να προβεί στην καθαίρεση του, είναι το Παν-ναυτικό Συνέδριο. Εξάλλου, όπως προεκτέθηκε, κατά τα προβλεπόμενα στο καταστατικό (άρθρο 10), προκειμένου να εξετασθούν από το Γενικό Συμβούλιο και να εισαχθούν ενώπιον του Συνεδρίου, αν κριθεί αναγκαίο, τυχόν κατηγορίες και παράπονα κατά του Γενικού Γραμματέα και των μελών της&nbsp; Διοικήσεως, απαιτείται σχετική απόφαση των διοικητικών συμβουλίων ή των γενικών συνελεύσεων των Οργανώσεων μελών της Ομοσπονδίας και δεν αρκεί να διατυπώνονται τούτα προσωπικά από τους Προέδρους των σωματείων, όπως συνέβη στην προκειμένη περίπτωση από τους αιτούντες, αφού από κανένα αποδεικτικό στοιχείο προκύπτει ότι έχει ληφθεί σχετική απόφαση των διοικητικών συμβουλίων ή των γενικών συνελεύσεων των σωματείων, που αυτοί εκπροσωπούν, που να τους εξουσιοδοτεί αντίστοιχα να διατυπώσουν συγκεκριμένες κατηγορίες κατά του Γενικού Γραμματέα, πολλώ μάλλον να ζητήσουν την καθαίρεση του. Επισημαίνεται, ότι η από 16.12.2019 αίτηση των αιτούντων μελών της Διοίκησης, δεν μπορεί να εκληφθεί, ως αίτηση για συζήτηση πρότασης μομφής σε βάρος του καθ’ου Γενικού Γραμματέα, εφόσον από το περιεχόμενο της προκύπτει εναργώς ότι το υποβαλλόμενο θέμα συζήτησης, είναι η διενέργεια εκλογών νέου Γενικού Γραμματέα και όχι η εξέταση συνδρομής σπουδαίου λόγου, που θα δικαιολογούσε την έκπτωση του και εντεύθεν τον καθορισμό αρχαιρεσιών. Ειδικότερα, για να δρομολογηθεί η διαδικασία εκλογής με την σύγκληση του Γενικού Συμβουλίου προς έγκριση της σχετικής απόφασης της Διοίκησης και καθορισμό της ημερομηνίας του Παν-ναυτικού συνεδρίου για την διεξαγωγή των αρχαιρεσιών, απαιτείται προηγουμένως να έχει συγκληθεί από το Γενικό Συμβούλιο έκτακτο Παν-ναυτικό Συνέδριο, κατόπιν έγκρισης της απόφασης της Διοίκησης για διατύπωση μομφής στο πρόσωπο του, σύμφωνα με την προβλεπόμενη καταστατική διαδικασία, προκειμένου να διαπιστωθεί ότι συντρέχει σπουδαίος λόγος παύσης του Γενικού Γραμματέα από τα καθήκοντα του και να ληφθεί σχετική απόφαση δια ψηφοφορίας των συνέδρων, ούτως ώστε δεκτής γενομένης της πρότασης μομφής, να εκπέσει από το αξίωμα του και να προκηρυχθούν άμεσα εκλογές για την πλήρωση της κενής θέσης. Η προκήρυξη εκλογής νέου Γενικού Γραμματέα απευθείας από την πλειοψηφία της Εκτελεστικής Επιτροπής και στην συνέχεια του Γενικού Συμβουλίου, χωρίς την συνδρομή των απαιτούμενων ως άνω προϋποθέσεων, προκαταλαμβάνει ανεπίτρεπτα το εκλογικό σώμα των συνέδρων, φαλκιδεύει τα συνδικαλιστικά δικαιώματα τους και δημιουργεί τετελεσμένο υπολαμβάνοντας πρόταση μομφής, που όμως δεν έχει εγκριθεί από την πλειοψηφία των συνέδρων, αλλά από την πλειοψηφία των μελών της Διοίκησης και των Γενικών Συμβούλων. Μόνο σε περίπτωση θανάτου ή παραιτήσεως ή κωλύματος του Γενικού Γραμματέα προς άσκηση των καθηκόντων του πέραν των 6 μηνών, δύναται η Διοίκηση να συγκαλέσει έκτακτο Παν-ναυτικό Συνέδριο με αποκλειστικό θέμα την εκλογή του Γενικού Γραμματέα, εντός βραχύτατης προθεσμίας και άνευ τηρήσεως των προϋποθέσεων και προθεσμιών των προβλεπομένων από το άρθρο 8 του καταστατικού της Ομοσπονδίας για τα Συνέδρια, σε σχέση με τον καταρτισμό και προηγούμενη μελέτη των θεμάτων της ημερησίας διάταξης του Συνεδρίου, κατά τα οριζόμενα στο καταστατικό (άρθρο 9παρ.4), περιπτώσεις που δεν συντρέχουν εν προκειμένω. Ενόψει των ανωτέρω, η παράλειψη σύγκλησης, εκ μέρους του καθ’ου-εφεσιβλήτου, της Εκτελεστικής Επιτροπής με μοναδικό θέμα ημερησίας διάταξης την διενέργεια εκλογών νέου Γενικού Γραμματέα και ακολούθως του Γενικού Συμβουλίου, για τον καθορισμό του Παν-ναυτικού Συνεδρίου προς διεξαγωγή τους, συνωδά του από 16.12.2019 αιτήματος των αιτούντων-εκκαλούντων, δεν ενέχει παραβίαση του καταστατικού της Ομοσπονδίας, ούτε αντίθεση με τον νόμο, καθόσον η υποχρέωση του Γενικού Γραμματέα να συγκαλέσει έκτακτη συνεδρίαση της Διοίκησης, κατόπιν γραπτής αίτησης τουλάχιστον πέντε μελών αυτής με ειδικό θέμα, κατ’άρθρο 13 παρ.4 του καταστατικού της Ομοσπονδίας, δεν καλύπτει και το ζήτημα εκλογής νέου Γενικού Γραμματέα, ενόσω διαρκεί η θητεία του, που προβλέπεται για εξαιρετικά συγκεκριμένους λόγους και υπό συγκεκριμένες προϋποθέσεις, κατά τα ρηθέντα και δεν αρκεί αίτηση έστω της πλειοψηφίας των μελών της Διοίκησης προς αντικατάσταση του, ως αβασίμως υποστηρίζουν οι αιτούντες, γεγονός που θα συνεπαγόταν την αναίρεση της εκλογής του για μια πενταετία από μη αρμόδιο όργανο και θα απεμπολούσε τα σχετικά κυριαρχικά δικαιώματα του ανώτατου οργάνου της Ομοσπονδίας με όλους τους κινδύνους, που η τακτική αυτή συνεπάγεται. Επομένως, δεν στοιχειοθετείται έλλειμα διαχείρισης και διοίκησης του νομικού προσώπου της Ομοσπονδίας, ένεκα μη τήρησης των καταστατικών υποχρεώσεων του Γενικού Γραμματέα προς σύγκληση των συλλογικών οργάνων της, από ιδιοτελή αίτια παραμονής στην θέση του και απόλαυσης των προνομίων που συνδέονται μ’αυτήν, εφόσον δεν υφίσταται εκ του καταστατικού ή εκ του νόμου βάσιμος λόγος για την εκλογή νέου Γενικού Γραμματέα και συνεπώς, το ότι ο καθ’ου δεν συνηγορεί προς τούτο υποβάλλοντας παραίτηση, δεν συνιστά άρνηση ή δυστροπία ή κακοβουλία να ασκήσει τα καθήκοντα του, εφόσον δεν περιλαμβάνεται σ’αυτά ο εξαναγκασμός σε παραίτηση, η δε έκπτωση από την θέση του, ένεκα της επικαλούμενης απραξίας και αδιαφορίας του για την διασφάλιση των δικαιωμάτων των Ελλήνων ναυτικών, εναπόκειται στην κυριαρχική κρίση του Παν-ναυτικού Συνεδρίου και δεν μπορεί να υπερκεραστεί με την προκήρυξη εκλογών. Με αυτές τις παραδοχές, δεν συντρέχει πλασματική έλλειψη διοίκησης της Π.Ν.Ο. οφειλομένη σε άρνηση, δυστροπία και κακοβουλία του Γενικού Γραμματέα για την άσκηση των αναγκαίων πράξεων διοίκησης, που να δικαιολογεί τον ορισμό προσωρινού Γενικού Γραμματέα από το Δικαστήριο για την σύγκληση της Διοίκησης, του Γενικού Συμβουλίου και ακολούθως του Παν-ναυτικού Συνεδρίου για την διενέργεια εκλογών νέου Γενικού Γραμματέα, εφόσον τούτο θα ισοδυναμούσε με παύση του υφισταμένου, χωρίς προηγούμενη απόφαση του αρμόδιου Παν-ναυτικού Συνεδρίου, ήτοι θα δημιουργούνταν πραγματική έλλειψη διοίκησης με δικαστική απόφαση, γεγονός που αντιβαίνει στον νόμο και συνιστά υπέρβαση της δικαιοδοσίας του δικάζοντος Δικαστηρίου. Επομένως, οι περί του αντιθέτου ισχυρισμοί, που προβλήθηκαν πρωτοδίκως από τους αιτούντες και επαναφέρονται με τους λόγους της έφεσης τους, περί υπαγωγής των αποδειχθέντων ως άνω περιστατικών στην έννοια της έλλειψης διοίκησης των ουσιαστικών δικαίου διατάξεων του άρθρου 69 ΑΚ, κρίνονται απορριπτέοι, ως ουσιαστικά αβάσιμοι.</p>
   <p>Εξάλλου, σύγκρουση συμφερόντων, κατά την έννοια του άρθρου 69 ΑΚ, νοείται σε εκείνες τις περιπτώσεις και μόνον, όπου ο διοικητής του νομικού προσώπου ή μέλος της διοίκησης του, παραβαίνει την υποχρέωση πίστης που αυτονόητα υπέχει έναντι αυτού, είτε επιδιώκει ίδιο συμφέρον αντίθετο προς εκείνο του νομικού προσώπου, είτε ενισχύει συμφέρον τρίτου εκφεύγοντας από την οργανική υποχρέωση του για την επίτευξη και προώθηση του εταιρικού σκοπού και συνεπώς κωλύεται να το αντιπροσωπεύει, με αποτέλεσμα να μην υφίσταται στην πραγματικότητα ενεργός υπέρ των συμφερόντων του νομικού προσώπου διοίκηση, όπως στην περίπτωση διενέργειας πράξης ανταγωνισμού προς την εταιρία, από τον δια­χειριστή της, π.χ. ίδρυση και συμμετοχή σε άλλη εταιρία, ανταγωνιστική εκείνης την οποία διοικεί. Η οριοθέτηση αυτή της σύγκρουσης συμφερόντων αποκλείει από την κανονιστική εμβέλεια του άρθρου 69 ΑΚ, περιπτώσεις όπου η δράση της διοίκησης αντιβαίνει στα ατομικά συμφέροντα μετόχων ή συγκρούονται συμφέροντα μετοχικών ομάδων. Στην περίπτωση αυτή δεν συντρέχει παράβαση της υποχρέωσης πίστης, αφού ο διοικητής του νομικού προσώπου δεν επιδιώκει ίδιο ή αλλότριο συμφέρον, αλλά υφίσταται διαφορά επιχειρηματικών απόψεων, ως προς τα μέσα για την επιδίωξη ενός επιχειρηματικού στόχου ή διαφορές ως προς τη σκοπιμότητα μιας επιχειρηματικής ενέργειας και προτεραιοτήτων ως προς τον επιδιωκόμενο εταιρικό σκοπό. Επίσης, δεν συντρέχει περίπτωση διορισμού διοίκησης, αφού δεν συνιστά λόγο σύγκρουσης συμφερόντων, όταν γίνεται κακή διαχείριση των υποθέσεων του νομικού προσώπου, ή όταν μέτοχοι που αποτελούν τη μειοψηφία αποδίδουν στα μέλη του ΔΣ ή οι μη διαχειριστές στους διαχειριστές, παράβαση των νόμων ή κακή διαχείριση ή άρνηση επιβαλλόμενης ενέργειας ή άρνηση τους να λογοδοτήσουν ή άρνηση να εκτελέσουν τα καθήκοντα τους. Ενόψει τούτων, η επιχειρούμενη θεμελίωση της κρινόμενης αίτησης στην σύγκρουση συμφερόντων μεταξύ του νομικού προσώπου της Ομοσπονδίας με τα ατομικά συμφέροντα του καθ’ου, ήδη εφεσιβλήτου, καθώς αυτός δεν προβαίνει στις αναγκαίες πράξεις για την αντικατάσταση του, σύμφωνα με το από 16.12.2019 αίτημα της πλειοψηφίας των μελών της Διοίκησης, που θα εξασφαλίσει την εύρυθμη λειτουργία της, κείται εκτός του πραγματικού της διάταξης 69 ΑΚ, απορριπτομένων των αντίθετων υποστηριζομένων με τον τρίτο λόγο της έφεσης, ως αβασίμων.</p>
   <p>Κατ’ακολουθίαν, η έφεση των αιτούντων πρέπει να γίνει εν μέρει δεκτή, ως ουσιαστικά βάσιμη, κατά τους προαναφερόμενους λόγους και να εξαφανιστεί η εκκαλουμένη απόφαση κατά τα προσβαλλόμενα κεφάλαια της (ΑΠ 748/1984 ΕλλΔνη 26 642, ΕφΑθ 44/2006 ΕλλΔνη 48 1507, Σ. Σαμουήλ «Η έφεση» εκδ. Ε’ σελ. 430-431 παρ. 1143), αφού δε η εν λόγω υπόθεση κρατηθεί προς εκδίκαση κατ’ ουσίαν στο Δικαστήριο αυτό, πρέπει η προαναφερθείσα αίτηση να απορριφθεί, ως ουσιαστικώς αβάσιμη και να ορισθεί το προκαταβλητέο παράβολο για την περίπτωση ασκήσεως ανακοπής ερημοδικίας κατά της παρούσας από τον απολιπόμενο τρίτο των εκκαλούντων, …….., (άρθρα 764 παρ.3 σε συνδ. με 501 και 505 παρ. 2 του ΚΠολΔ), τα δε δικαστικά έξοδα του καθ’ου-εφεσιβλήτου, κατόπιν σχετικού αιτήματος του (άρθρο 191 § 2 ΚΠολΔ), πρέπει να επιβληθούν και για τους δύο βαθμούς δικαιοδοσίας σε βάρος των αιτούντων-εκκαλούντων, λόγω της ήττας τους (άρθρο 176 § 1, 183 και 746 ΚΠολΔ), όπως ειδικότερα ορίζεται στο διατακτικό και να διαταχθεί η επιστροφή του κατατεθέντος για την άσκηση της έφεσης παραβόλου στους εκκαλούντες (άρθρ. 495 παρ. 3 εδ.ε΄ ΚΠολΔ όπως αντικαταστάθηκε το άρθρο από το άρθρο 1 άρθρο τρίτο του Ν.4335/2015, ΦΕΚ Α΄ 87/23.7.2015).</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p>Δικάζει ερήμην του τρίτου των εκκαλούντων και κατ’ αντιμωλία των λοιπών διαδίκων την ένδικη έφεση.</p>
   <p>Ορίζει το παράβολο για την περίπτωση άσκησης ανακοπής ερημοδικίας από τον ερημοδικασθέντα διάδικο στο ποσό των διακοσίων ενενήντα (290)&nbsp; ευρώ.</p>
   <p>Δέχεται την έφεση τυπικά και εν μέρει κατ’ ουσίαν.</p>
   <p>Εξαφανίζει εν μέρει την εκκαλουμένη υπ’ αριθμ.1428/2020 οριστική απόφαση του Μονομελούς Πρωτοδικείου Πειραιώς.</p>
   <p>Κρατεί και δικάζει την από 10.1.2020 αίτηση.</p>
   <p>Απορρίπτει αυτήν.</p>
   <p>Επιβάλλει στους αιτούντες – εκκαλούντες τα δικαστικά έξοδα του καθ’ου – εφεσιβλήτου και για τους δύο βαθμούς δικαιοδοσίας, τα οποία ορίζει στο ποσό των οκτακοσίων (800) ευρώ.</p>
   <p>Διατάσσει την επιστροφή στους εκκαλούντες του καταβληθέντος για την κατάθεση της έφεσης παραβόλου.</p>
   <p>Κρίθηκε, αποφασίσθηκε και δημοσιεύθηκε στον Πειραιά σε έκτακτη, δημόσια στο ακροατήριο του συνεδρίαση, χωρίς την παρουσία των διαδίκων και των πληρεξουσίων δικηγόρων τους στις 15 Φεβρουαρίου 2021.</p>
   <p><strong>&nbsp;</strong><strong>Η ΠΡΟΕΔΡΟΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; &nbsp;&nbsp;&nbsp;&nbsp;&nbsp;&nbsp;&nbsp;&nbsp;Η ΓΡΑΜΜΑΤΕΑΣ</strong></p>
  </div><!-- .entry-content -->
 </article>
</div></div></div></body></html>