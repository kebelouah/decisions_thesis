<html><body><h1>Αριθμός Απόφασης 160/2020</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=5069<br/><div class="content"><div class="content-inner">
 <article id="post-5069" class="entry entry-single post-5069 post type-post status-publish format-standard hentry category-24 category-18">
  <h1 class="entry-title entry--item h2">Αριθμός Απόφασης 160/2020</h1>
  <div class="entry-content entry--item">
   <div class="printomatic pom-small-black " id="id9613" data-print_target="article"></div>
   <p><strong>ΕΦΕΤΕΙΟ ΠΕΙΡΑΙΩΣ</strong></p>
   <p>Ερημοδικία εφεσίβλητου-έλλειψη κλήτευσής του-απαράδεκτη η συζήτηση της έφεσης</p>
   <p>&nbsp;</p>
   <p style="text-align: center;"><strong>Αριθμός απόφασης 160/2020</strong></p>
   <p style="text-align: center;"><strong>ΤΟ ΜΟΝΟΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p style="text-align: center;"><strong>Διαδικασία διαφορών από την Οικογένεια, τον Γάμο και την Ελεύθερη Συμβίωση</strong></p>
   <p style="text-align: center;"><strong>——————————————</strong></p>
   <p>Αποτελούμενο από τη Δικαστή Εμμανουηλία-Αλεξάνδρα Κεχαγιά, την οποία όρισε ο Διευθύνων το Εφετείο, Πρόεδρος Εφετών, και τη Γραμματέα Ε.Τ.</p>
   <p style="text-align: center;"><strong>ΑΦΟΥ ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center;"><strong>ΣΚΕΦΤΗΚΕ ΚΑΤΑ ΤΟ ΝΟΜΟ</strong></p>
   <p>&nbsp;&nbsp;&nbsp;&nbsp;&nbsp;&nbsp; Από τις διατάξεις του άρθρου 524 παρ. 1-4 σε συνδυασμό με εκείνες του άρθρου 271 παρ. 1-2 του ΚΠολΔ προκύπτει ότι όταν η συζήτηση επισπεύδεται από τον εκκαλούντα και απουσιάζει ο εφεσίβλητος, μολονότι έχει νομότυπα και εμπρόθεσμα κλητευθεί, η διαδικασία προχωρεί σαν να ήταν και ο εφεσίβλητος παρών. Όλα αυτά όμως προϋποθέτουν ότι το δικαστήριο θα ερευνήσει ποιό από τα διάδικα μέρη είναι εκείνο που επισπεύδει τη συζήτηση της έφεσης και αν επισπεύδει τη συζήτηση ο εκκαλών, τότε το δικαστήριο εξετάζει αυτεπαγγέλτως αν η έφεση και η κλήση για συζήτηση επιδόθηκαν στον εφεσίβλητο νόμιμα και εμπρόθεσμα και σε διαφορετική περίπτωση κηρύσσεται απαράδεκτη η συζήτηση της έφεσης [ΕφΠατρ 217/2018, ΕφΠειρ (Μον) 6/2017 αδημ.ΤΝΠ «ΝΟΜΟΣ»).</p>
   <p>Στην προκειμένη περίπτωση, εισάγεται προς κρίση η από 22-11-2018 (με αυξ. αριθμ. εκθ. καταθ…../2018) έφεση του εναγομένου, κατά της υπ’αριθμ. 4201/2018 οριστικής απόφασης του Μονομελούς Πρωτοδικείου Πειραιώς, η οποία εκδόθηκε κατά την ειδική διαδικασία των διαφορών από την οικογένεια, τον γάμο και την ελεύθερη συμβίωση, αντιμωλία των διαδίκων, επί αγωγής της ενάγουσας κατ’αυτού περί διατροφής ανηλίκου. Η εφεσίβλητη &nbsp;κατά τη συζήτησή της δεν εμφανίσθηκε όταν η υπόθεση εκφωνήθηκε από το πινάκιο στη σειρά της. Ο εκκαλών, όμως δεν προσκόμισε, έκθεση επίδοσης της έφεσης προς αυτήν, με πράξη καταθέσεως και ορισμού δικασίμου, και με κλήση να παρασταθεί η ίδια κατά τη συζήτησή της, την αναφερόμενη στην αρχή της παρούσας δικάσιμο, ενώ και η πληρεξουσία δικηγόρος του, κατόπιν τηλεφωνικής προσκλήσεώς της, κατ’άρθρο 227 του ΚΠολΔ, επιβεβαίωσε ότι δεν έχει λάβει χώρα τέτοια επίδοση. Ως εκ τούτου πρέπει να κηρυχθεί απαράδεκτη η συζήτησή της.</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ&nbsp;&nbsp;&nbsp;&nbsp;&nbsp;&nbsp;</strong></p>
   <p>ΔΙΚΑΖΕΙ ερήμην της εφεσίβλητης.</p>
   <p>ΚΗΡΥΣΣΕΙ απαράδεκτη τη συζήτηση της υπό κρίση έφεσης.</p>
   <p>Κρίθηκε, αποφασίσθηκε και δημοσιεύθηκε σε έκτακτη δημόσια συνεδρίαση στο ακροατήριό του, χωρίς να παρίστανται&nbsp; οι διάδικοι και οι πληρεξούσιοι δικηγόροι τους, στις 20.2.2020</p>
   <p><strong>Η ΔΙΚΑΣΤΗΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Η ΓΡΑΜΜΑΤΕΑΣ</strong></p>
  </div><!-- .entry-content -->
 </article>
</div></div></div></body></html>