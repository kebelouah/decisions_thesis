<html><body><h1>Αριθμός Απόφασης 356/2020</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=5607<br/><div class="content"><div class="content-inner">
 <article id="post-5607" class="entry entry-single post-5607 post type-post status-publish format-standard hentry category-18 category-25">
  <h1 class="entry-title entry--item h2">Αριθμός Απόφασης 356/2020</h1>
  <div class="entry-content entry--item">
   <div class="printomatic pom-small-black " id="id3546" data-print_target="article"></div>
   <p style="text-align: center;"><strong>Αριθμός&nbsp; 356/2020</strong></p>
   <p style="text-align: center;"><strong>ΤΟ ΤΡΙΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p>Αποτελούμενο από τους Δικαστές Αμαλία Μήλιου, Πρόεδρο Εφετών,&nbsp; &nbsp;Γεωργία Λάμπρου, Εφέτη-Εισηγήτρια και Ελένη Σκριβάνου, Εφέτη&nbsp;&nbsp; και από τη Γραμματέα Τ.Λ.</p>
   <p style="text-align: center;"><strong>ΑΦΟΥ ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center;"><strong>ΚΑΙ ΣΚΕΦΤΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <p>Όταν με διαθήκη ή άλλη πράξη διατίθενται περιουσιακά στοιχεία με κληρονομία, κληροδοσία ή δωρεά υπέρ κοινωφελών σκοπών, η επίτευξη των τελευταίων μπορεί να επιδιώκεται είτε με τη σύσταση αυτοτελούς ιδρύματος, στο νομικό πρόσωπο του οποίου περιέρχεται η καταληφθείσα περιουσία, κατ` άρθρο 50 παρ.1 του ν. 4182/2013, είτε με τη μεταβίβαση της περιουσίας αυτής σε ορισμένο φυσικό ή νομικό πρόσωπο με τον όρο της εκπληρώσεως από αυτό του ταχθέντος κοινωφελούς σκοπού, κατά την παρ 2 του ίδιου άρθρου, οπότε πρόκειται για «κεφάλαιο αυτοτελούς διαχειρίσεως» και η αφιερουμένη περιουσία αποτελεί ιδιαίτερη περιουσιακή ομάδα. Για τη σύσταση του ιδρύματος απαιτούνται δύο στοιχεία, ήτοι α) ιδρυτική πράξη και β) έγκριση της Πολιτείας, η οποία παρέχεται με προεδρικό διάταγμα (ΑΚ 108, ΕισΝΑΚ 119). Η ιδρυτική πράξη μπορεί να είναι είτε δικαιοπραξία εν ζωή, είτε διάταξη τελευταίας βουλήσεως (ΑΚ 110 εδ.1). Ο διαθέτης μπορεί να προβεί στην ίδρυση ιδρύματος με κάθε τύπου διαθήκη. Στην ιδρυτική πράξη πρέπει να καθορίζεται ο σκοπός, η αφιερούμενη περιουσία και ο οργανισμός του ιδρύματος (ΑΚ 110 παρ.1), εντούτοις η έλλειψη διατάξεων για τον οργανισμό δεν καθιστά άκυρη την ιδρυτική πράξη, διότι ο οργανισμός μπορεί να ορισθεί, να συμπληρωθεί ή να τροποποιηθεί και με το διάταγμα, που εγκρίνει το ίδρυμα, υπό την προϋπόθεση ότι η θέληση του ιδρυτή που εκφράζεται στην ιδρυτική πράξη παραμένει σεβαστή (ΑΚ 110 παρ.2, αρθ 51 παρ 1 και 52 παρ 1 ΣτΕ 1354/2000 ΔιοικΔ 2001 σελ. 1254, ΕφΑθ 4659/2001 ΕλλΔνη 2002 σελ. 496). Ο οργανισμός περιέχει συνήθως διατάξεις που καθορίζουν: α) τη διοίκηση του ιδρύματος, β) την έδρα, την επωνυμία και το σκοπό του, γ)τον τρόπο διαχείρισης της περιουσίας του, που στην περίπτωση του κοινωφελούς ιδρύματος γίνεται συνήθως σύμφωνα με τις διατάξεις του ν. 4182/2013, δ) τον τρόπο επιλογής των ωφελούμενων προσώπων, ε) τις προϋποθέσεις μεταβολής του οργανισμού και στ) τους λόγους διάλυσης του ιδρύματος και την τύχη της περιουσίας του σε περίπτωση διάλυσης (βλ. Ανθή Πελλένη – Παπαγεωργίου, Το ίδρυμα Ιδιωτικού Δικαίου εκδ. 1993 σελ. 39). Περαιτέρω, κατά τη διάταξη του άρθρου 109 παρ. 1 του Συντάγματος δεν επιτρέπεται η μεταβολή του περιεχομένου ή των όρων διαθήκης, κωδικέλλου ή δωρεάς, ως προς τις διατάξεις τους υπέρ του δημοσίου ή υπέρ κοινωφελούς σκοπού. Κατ` εξαίρεση επιτρέπεται η επωφελέστερη αξιοποίηση ή διάθεση για τον ίδιο ή άλλο κοινωφελή σκοπό, εκείνου που καταλείφθηκε ή δωρήθηκε, στην περιοχή που καθόρισε ο δωρητής ή διαθέτης ή στην ευρύτερή της περιφέρεια, όταν βεβαιωθεί με δικαστική απόφαση ότι η θέληση του διαθέτη ή του δωρητή δεν μπορεί να πραγματοποιηθεί, για οποιονδήποτε λόγο, καθόλου ή κατά το μεγαλύτερο μέρος του περιεχομένου της, καθώς και αν μπορεί να πραγματοποιηθεί πληρέστερα με τη μεταβολή της εκμετάλλευσης, όπως νόμος ορίζει. Εξάλλου, κατά την παρ 1 του άρθρου 10 του εκτελεστικού της ως άνω συνταγματικής&nbsp; διατάξεως ν.4182/2013, περιουσίες που καταλείπονται υπέρ κοινωφελών σκοπών αξιοποιούνται κατά τον τρόπο που όρισε ο διαθέτης ή δωρητής. Απαγορεύεται η μεταβολή τόσο των παραπάνω κοινωφελών σκοπών όσο και του τρόπου και των όρων διαχείρισης της περιουσίας, καθώς και των ορισμών για τον τρόπο διοίκησής της. Ενώ κατά την παρ 2. του ίδιου άρθρου, αν υπάρχει αμφιβολία περί του περιεχομένου της βούλησης του διαθέτη ή δωρητή ή αμφισβήτηση επαυτού, αυτή επιλύεται από το αρμόδιο κατ` άρθρο 825 Κώδικα Πολιτικής Δικονομίας δικαστήριο, δηλαδή το Εφετείου της έδρας της Αποκεντρωμένης Διοίκησης, που εποπτεύει την κοινωφελή περιουσία, κατά τη διαδικασία της εκούσιας δικαιοδοσίας, κατόπιν αιτήσεως του Υπουργού των Οικονομικών, ή του αρμοδίου εκ του σκοπού Υπουργού ή του υπέρ η κοινωφελής περιουσία νομικού προσώπου ή παντός έχοντος έννομο συμφέρον. Το πιο πάνω δικαστήριο αποφαίνεται επίσης, κατά τη διαδικασία της εκούσιας δικαιοδοσίας, επί του εάν η βούληση του διαθέτη ή δωρητή δεν μπορεί να πραγματοποιηθεί, για οποιονδήποτε λόγο, καθόλου ή κατά το μεγαλύτερο μέρος της, και καθορίζει τον τρόπο της επωφελέστερης ή ασφαλέστερης αξιοποίησης της περιουσίας, καθώς και το σκοπό και την περιοχή, για την οποία πρέπει αυτή να διατεθεί.</p>
   <p>Στην προκειμένη περίπτωση, με την κρινόμενη από 3-12-2018 (γεν. αριθμ. καταθ. ………./2018) αίτησή του, το αιτούν Ν.Π.Ι.Δ. με την επωνυμία «………….», που εδρεύει στην Παροικιά Πάρου, όπως νόμιμα εκπροσωπείται, ζητεί να βεβαιωθεί με δικαστική απόφαση ότι ο κοινωφελής σκοπός του δεν μπορεί να πραγματοποιηθεί καθόλου και ως εκ τούτου να διαπιστωθεί ότι έχει καταστεί ανέφικτος και να διαταχθεί η λύση του και η θέση του σε εκκαθάριση σύμφωνα με τον Οργανισμό λειτουργίας του καθώς και να καθορισθεί, ως τρόπος επωφελέστερος και ασφαλέστερος αξιοποίησης της περιουσίας του, η διανομή και απόδοση των περιουσιακών του στοιχείων προς τους δωρητές – συνιδρυτές του κατά τον αναφερόμενο ειδικότερα σ΄αυτήν (αίτηση) τρόπο.</p>
   <p>Ζητεί, επίσης, να επιβληθούν τα δικαστικά έξοδά του (αιτούντος) σε βάρος της καταληφθείσας περιουσίας.</p>
   <p>Για το παραδεκτό της συζήτησης της υπό κρίση αίτησης, τηρήθηκε η διαδικασία του άρθρου 10 παρ. 4 του Ν. 4182/2013 και συγκεκριμένα: α) αντίγραφο της αίτησης επιδόθηκε νομίμως και εμπροθέσμως στον αρμόδιο Συντονιστή Αποκεντρωμένης Διοίκησης Αιγαίου – πρωην Γενικό Γραμματέα Αποκεντρωμένης Διοίκησης Αιγαίου –&nbsp; (βλ. σχετ. υπ΄αριθμ. …΄ και ……΄/29-03-2019 εκθέσεις επίδοσης του δικαστικού επιμελητή του Εφετείου Αθηνών …………., που επικαλείται και προσκομίζει το αιτούν), β) περίληψή της αναρτήθηκε στην ιστοσελίδα της Γενικής Γραμματείας Αποκεντρωμένης Διοίκησης Αιγαίου ένα μήνα πριν από τη δικάσιμο που αναφέρεται στην αρχή της παρούσας (9-5-2019) και παρέμεινε αναρτημένη μέχρι και την προηγούμενη ημέρα της δικασίμου και γ) αναρτήθηκε στην ιστοσελίδα του Δήμου Πάρου και τοιχοκολλήθηκε στον πίνακα ανακοινώσεων του Δήμου Πάρου (βλ. σχετ. την υπ΄αριθμ. …΄/5-4-2019 έκθεση επίδοσης της δικαστικής επιμελήτριας της περιφέρειας του Εφετείου Αιγαίου, …….. καθώς και το από 8-4-2019&nbsp; αποδεικτικό ανάρτησης του αρμόδιου υπαλλήλου του Δήμου Πάρου, …………, που επικαλείται και προσκομίζει το αιτούν).</p>
   <p>Περαιτέρω, σύμφωνα και με όσα έχουν εκτεθεί στη μείζονα σκέψη, η αίτηση παραδεκτά και αρμόδια εισάγεται ενώπιον του Δικαστηρίου τούτου προς εκδίκαση με την ειδική διαδικασία της εκούσιας δικαιοδοσίας (άρθρα 739, 741 επ., 825 Κ.Πολ.Δ., άρθρ.10 παρ. 3 και 4 Ν. 4182/2013), είναι ορισμένη και νόμιμη, στηριζόμενη στις διατάξεις των άρθρων 109 παρ. 1-2 του Συντάγματος,10,11,50 και 51 ν 4182/2013 825 ΚΠολΔ, και επομένως πρέπει να εξετασθεί περαιτέρω, ως προς την ουσιαστική της βασιμότητα.</p>
   <p>Από όλα ανεξαιρέτως τα έγγραφα, που επικαλείται και προσκομίζει το αιτούν, σε συνδυασμό και με τα διδάγματα της κοινής πείρας και λογικής, που λαμβάνονται υπόψη αυτεπαγγέλτως από το Δικαστήριο (άρθρ.336 παρ. 4 ΚΠολΔ βλ. ΑΠ 48/2009 ΤΝΠ&nbsp; Νόμος), αποδείχθηκαν τα ακόλουθα πραγματικά περιστατικά: Το αιτούν κοινωφελες ίδρυμα συστάθηκε με δωρεές από το Δήμο Πάρου και το Ιερό Προσκύνημα «ΠΑΝΑΓΙΑ ΕΚΑΤΟΝΤΑΠΥΛΙΑΝΗ ΠΑΡΟΥ» δυνάμει της υπ΄αριθμ. …/9-2-1993 πράξης της Συμβ/ φου Πάρου ……., όπως τροποποιήθηκε και συμπληρώθηκε με τις υπ΄αριθμ. …./26-6-1993 και …../6-4-1994 πράξεις της ίδιας συμβολαιογράφου και τις υπ΄αριθμ. …../10-1-1995, …./20-10-1995 και …./4-12-1996 πράξεις του Συμβ/φου Πάρου ……… Στη συνέχεια, με το από 11-3-1997 Προεδρικό Διάταγμα (ΦΕΚ τ.Β. 212/18-3-1997) εγκρίθηκε η σύσταση του Ιδρύματος και κυρώθηκε ο Οργανισμός διοίκησης και διαχείρισής του, ο οποίος δεν έχει μέχρι σήμερα τροποποιηθεί, ενώ αυτό (Ίδρυμα) παραμένει μέχρι σήμερα ενεργό και είναι καταγεγραμμένο στο Μητρώο Κοινωφελών Περιουσιών της Αποκεντρωμένης Διοίκησης Αιγαίου με αύξοντα αριθμό: …. Ν. Κυκλάδων (σχετ. υπ΄αριθμ. Πρωτ. 35018/2017 έγγραφο της Δ/νσης Κοινωφελών Περιουσιών της Αποκεντρωμένης Διοίκησης Αιγαίου). Από το άρθρο 1 του Οργανισμού του Ιδρύματος προκύπτει ότι αυτό συστάθηκε ως κοινωφελές ίδρυμα (Ν.Π.Ι.Δ.) σύμφωνα με τις διατάξεις του α.ν. 2039/1939 με έδρα την Παροικιά Πάρου, δηλαδή πρόκειται για ένα Κληροδότημα, το οποίο διέπεται από τις ειδικές διατάξεις του Κώδικα Κληροδοτημάτων (Ν. 4182/2013) όπως αντικατ τον προηγούμενο α.ν. 2039/ 1939 και έκτοτε ισχύει. Σύμφωνα δε με το άρθρο 2 του Οργανισμού του, σκοπός του Ιδρύματος ορίστηκε από τους δύο δωρητές- συνιδρυτές, η ανέγερση κτηρίου Γηροκομείου στην Παροικιά Πάρου για την παροχή φροντίδας, στοργής ανακούφισης και αξιοπρεπούς διαβίωσης (στέγης, τροφής, ιατροφαρμακευτικής περίθαλψης, ψυχαγωγίας, εργασιοθεραπείας, χριστιανικής, πνευματικής καλλιέργειας κλπ) σε άτομα τρίτης ηλικίας (65 ετών και άνω ή και ολίγον νεότερων εφόσον είναι ή κατέστησαν ανίκανοι για αυτοεξυπηρέτηση) και μάλιστα, κατά προτεραιότητα στους αποδεδειγμένως απόρους ή στερούμενους συζύγων και τέκνων ή εγκαταλελειμμένους από τις οικογένειές τους, που γεννήθηκαν στο Δήμο Πάρου ή κατοικούν σ΄αυτόν πάνω από πέντε (5) συνεχή χρόνια ή κατοίκησαν σ΄αυτόν πάνω από 10 χρόνια καθώς επίσης και αν οι δυνατότητες του Ιδρύματος το επιτρέπουν και υπερήλικες, που έλκουν την καταγωγή τους από τις άλλες κοινότητες Πάρου και Αντιπάρου ή κατοικούν σ΄αυτές, όπως πιο πάνω, με προτεραιότητα τους απόρους, τους στερούμενους οικογένειας ή εγκαταλειφθέντες απ΄ αυτήν. Επίσης, προβλέφθηκε η δυνατότητα με απόφαση του Δ.Σ. του Ιδρύματος, για εισαγωγή στο Γηροκομείο και άλλων ατόμων, που είναι άποροι και έχουν ανάγκη της πιο πάνω ανθρώπινης αντιμετώπισης, καθώς και απόρων σε ποσοστό όχι ανώτερο του 20%, εφόσον εισφέρουν στο ίδρυμα ποσοστό εκ των μηνιαίων εισοδημάτων τους ή της αξίας της περιουσίας τους ή το 50- 70% της συντάξεώς τους, εκτός αν πρόκειται περί δωρητών του ιδρύματος, ακινήτων ή κινητών σημαντικής αξίας,&nbsp; οπότε επιτρέπεται η απαλλαγή αυτών από τη μηνιαία ή ποσοστιαία εισφορά. Κατά τη συστατική πράξη, για την εξυπηρέτηση του κοινωφελούς σκοπού, προβλέφθηκε στο άρθρο 2 του Οργανισμού του ιδρύματος, η δημιουργία διώροφου Γηροκομείου, δυνατότητας μέχρι 45 κλινών, από δύο πτέρυγες, από τις οποίες η μία για 35 κλίνες αυτοεξυπηρετούμενων ατόμων και η δεύτερη από 10 κλίνες μη αυτοεξυπηρετούμενων ηλικιωμένων ή πασχόντων από χρόνια νοσήματα, που θα πληροί όλες τις προϋποθέσεις, που ορίζει ο νόμος για τέτοιου είδους εγκαταστάσεις. Με βάση δε τη βούληση των δωρητών- συνιδρυτών (έτσι όπως αποτυπώθηκε στις ανωτέρω συστατικές συμβολαιογραφικές πράξεις) ιδανικό ακίνητο για την ανέγερση του Γηροκομείου αποφασίστηκε να είναι το εισφερόμενο ακίνητο στη θέση «……….», το επονομαζόμενο και «………». Το ακίνητο αυτό είναι ένα οικόπεδο μέσα στα όρια του οικισμού Παροικιάς στη θέση «……», εμβαδού 1250 τμ. και περιέχει: α) διώροφο ερειπωμένο κτίσμα, που έχει καλυμμένη επιφάνεια στο ισόγειο 160 μέτρα, στον πρώτο όροφο επίσης 160 μέτρα και β) ερειπωμένο κτίσμα με επιφάνεια 24 τ.μ. και ανήκε αρχικώς κατά κυριότητα, νομή και κατοχή στο Ιερό Προσκύνημα Παναγίας Εκατονταπυλιανής Πάρου, το οποίο, με την υπ΄αριθμ. …./ 9-2-1993 συμβολαιογραφική πράξη της Συμβ/φου Πάρου …………., που μεταγράφηκε νόμιμα στον τόμο … αρ….. του Υποθηκοφυλακείου Πάρου, δώρισε εν ζωή προς το Δήμο Πάρου ιδανικό μερίδιο του ακινήτου με όρο. Συγκεκριμένα, το Ιερό Προσκύνημα δώρισε το 40% εξ αδιαιρέτου επί του παραπάνω ακινήτου, υπό τον όρο ο δωρεοδόχος Δήμος Πάρου να εισφέρει αυτό το μερίδιο για τη δημιουργία Γηροκομείου στην Πάρο και ότι σε περίπτωση που αυτό δεν καταστεί εφικτό εντος 5 ετών από την υπογραφή των συμβολαίων, το μεταβιβαζόμενο ποσοστό 40% να επανέλθει στο Ιερό Προσκύνημα Παναγίας Εκατονταπυλιανής Πάρου. Όπως δε προκύπτει από την υπ΄αριθμ. …../9-2-1993 συμβολαιογραφική πράξη Σύστασης Ιδρύματος της ανωτέρω συμβολαιογράφου, ο Δήμος Πάρου δώρισε το ποσοστό 40% εξ αδιαιρέτου της κυριότητας, νομής και κατοχής του παραπάνω οικοπέδου στο συσταθέν τότε Ίδρυμα, για τη δημιουργία Οίκου Ευγηρίας στην Παροικιά Πάρου. Αντίστοιχα, ο έτερος δωρητής- συνιδρυτής, δηλαδή το Ιερό Προσκύνημα Παναγία Εκατονταπυλιανή Πάρου, εισέφερε το δικό του ποσοστό 60% εξ αδιαιρέτου της κυριότητας, νομής και κατοχής επί του ακινήτου στη θέση ……., προκειμένου να επιτευχθεί ο σκοπός, για τον οποίο συστάθηκε το Ίδρυμα, δηλαδή να ανεγερθεί ένας Οίκος Ευγηρίας στο εν λόγω ακίνητο στην Παροικιά Πάρου. Η βούληση δε των ανωτέρω δωρητών- συνιδρυτών του Ιδρύματος να ανεγερθεί&nbsp; Οίκος Ευγηρίας στην Πάρο στο συγκεκριμένο ακίνητο στη θέση ………., επαναλαμβάνεται σταθερά και πανηγυρικά σε όλες τις συμβολαιογραφικές πράξεις, που τροποποίησαν την αρχική συστατική πράξη και τελικά στον Οργανισμό του Ιδρύματος, όπου το εν λόγω ακίνητο περιλαμβάνεται στην περιουσία του ιδρύματος. Περαιτέρω, όπως προκύπτει από τη συστατική πράξη του ιδρύματος, οι δωρητές- συνιδρυτές, εκτός από τα προαναφερόμενα ποσοστά εκάστου στο ακίνητο στη θέση …………., εισέφεραν κατά τη σύσταση του ιδρύματος περιουσιακά στοιχεία, τα οποία διέθεταν και συγκεκριμένα:&nbsp; Ο Δήμος Πάρου εισέφερε, ως δωρεά για την εκπλήρωση του κοινωφελούς σκοπού: α) το Κληροδότημα «………..» και β) το Κληροδότημα «……….»&nbsp; και το Ιερό Προσκύνημα Παναγία Εκατονταπυλιανή Πάρου εισέφερε, ως δωρεά για την επιτυχή επίτευξη του σκοπού του ιδρύματος, το Κληροδότημα «………..». Προκειμένου δε τα τρία αυτά κληροδοτήματα να εισφερθούν ως στοιχεία της κοινωφελούς περιουσίας του ιδρύματος για τη δημιουργία ενός Οίκου Ευγηρίας στην Πάρο, χρειάστηκε να γίνει αλλαγή στον αρχικό σκοπό τους, προκειμένου να αξιοποιηθούν και αυτά επωφελέστερα και προς την κατεύθυνση της πραγματικής βούλησης των ανωτέρω δωρητών. Έτσι, το Κληροδότημα «……….» αφέθηκε αρχικά στο Δήμο Πάρου με την από 23/1/1983 ιδιόγραφη διαθήκη του ……….., με τον όρο να δημιουργηθεί πτέρυγα στο Κέντρο Υγείας της Πάρου εκ των χρημάτων που κατέλιπε. Μετά από σχετική αίτηση του Δήμου Πάρου στο Εφετείο Αθηνών, με την οποία ζητούσε τη μεταβολή του σκοπού του διαθέτη, εκδόθηκε η υπ΄αριθμ. 10346/1987 απόφαση του άνω Δικαστηρίου, με την οποία έγινε δεκτή η αίτηση και κρίθηκε, μεταξύ άλλων, ότι τα περιουσιακά στοιχεία, που διέθεσε ο ……….. με την πιο πάνω διαθήκη του, πρέπει να διατεθούν κατά την πραγματική του θέληση για την ίδρυση Γηροκομείου σε ιδιόκτητο ή μισθωμένο δημοτικό ή εκκλησιαστικό οίκημα. Μετά από αυτά, ο Δήμος Πάρου προσέφερε, κατά τη σύσταση του Ιδρύματος, το προϊόν εκ του ρευστοποιηθέντος κληροδοτηθέντος ακινήτου … .., το οποίο ανερχόταν, κατά το χρόνο σύστασης του Ιδρύματος, στο ποσό των 55.100.000 δραχμών μαζί με τους τόκους, προκειμένου, σύμφωνα με την ως ανω απόφαση του Εφετείου Αθηνών, η οποία ενέκρινε την αλλαγή σκοπού του κληροδοτήματος …, να συνεισφέρει στην ανοικοδόμηση του Γηροκομείου του Ιδρύματος στο ιδιόκτητο ακίνητο του ιδρύματος, ήτοι του ακινήτου στη θέση ……..». Επίσης, το Κληροδότημα «……….» αφέθηκε αρχικά στο Δήμο Πάρου με την από 16-8-1947 ιδιόγραφη διαθήκη του …….. και προέβλεπε την παροχή ενός ακινήτου στην Πεντέλη Αττικής, με τον όρο να αξιοποιηθεί από το Δήμο για κοινωφελή σκοπό. Ο Δήμος Πάρου, και στην περίπτωση αυτή, επεδίωξε την αλλαγή του αρχικού σκοπού του διαθέτη στην κατεύθυνση της επίτευξης του σκοπού ανέγερσης ενός Οίκου Ευγηρίας στην Παροικιά Πάρου. Όπως δε προκύπτει από την υπ΄αριθμ…/20-10-1995 συμβολαιογραφική πράξη του Συμβ/φου Πάρου Ιωάννη ………… υπο τον τίτλο «ΟΡΓΑΝΙΣΜΟΣ – ΔΙΟΙΚΗΣΗΣ, ΔΙΑΧΕΙΡΙΣΗΣ ΚΑΙ ΛΕΙΤΟΥΡΓΙΑΣ ΚΟΙΝΩΦΕΛΟΥΣ ΙΔΡΥΜΑΤΟΣ ΜΕ ΤΗΝ ΕΠΩΝΥΜΙΑΝ «………..», στο αρ.φύλλο 5, ορίσθηκε, μεταξύ άλλων, ότι: Περιουσία του Ιδρύματος αποτελεί : « … β) Το τίμημα από τη νόμιμη ρευστοποίηση τριών κληροδοτημάτων- ακινήτων και συγκεκριμένα, δυο τούτων εκ μέρους του Δήμου Πάρου, δυνάμει του υπ΄αριθμόν …/1984 συμβολαίου της ίδιας πιο πάνω Συμβολαιογράφου (κληροδοτημάτων …… και ………), περί των οποίων οι υπ΄αριθμούς 4.489/94 και 6.461/93 αποφάσεις του Εφετείου Αθηνών όρισαν όπως, το μεν υπάρχον τίμημα εκ του ήδη ρευστοποιηθέντος κληροδοτηθέντος ακινήτου ………. και με τους τόκους ανερχόμενον σήμερον στο ποσό των δραχ. πενήντα πέντε εκατομμυρίων εκατό χιλιάδων (55.100.000) και το τίμημα εκ του ρευστοποιηθησομένου κληροδοτηθέντος ακινήτου …………. εκ δραχμών εβδομήντα εκατομμυρίων (70.000.000) περίπου να διατεθούν για το συγκεκριμένο Δημοτικό και Εκκλησιαστικό Γηροκομείο …». Στη συνέχεια, ο διαθέτης …………, κατέλιπε στον Ι. Ν. Παναγίας Εκατονταπυλιανής Πάρου ένα οικόπεδο επιφάνειας περίπου 1220 τ.μ. μετά θερινής κατοικίας 150 τ.μ. στο Πόρτο Ράφτη Αττικής στη θέση .. ή …., με τον όρο το ακίνητο αυτό να μην πωληθεί, ούτε να κατατμηθεί κατά τη διάρκεια της ζωής της συζύγου του … (…. ή …..), εκτός αν εκείνη το επιθυμεί τούτο ή συναινεί στην κατάτμηση ή πώλησή του. Επίσης, ο ίδιος διαθέτης έθεσε τον όρο ότι: σε περίπτωση πώλησης του ως άνω ακινήτου, το τίμημα από την πώληση να διατεθεί για την ίδρυση και συντήρηση μικρού Σταθμού Πρώτων βοηθειών στην Πάρο. Με την υπ΄αριθμ. 67/2-3-1988 Απόφαση του Εκκλησιαστικού Συμβουλίου της Παναγίας Εκατονταπυλιανής Πάρου, διαπιστώθηκε ότι ο ως άνω σκοπός, που είχε θέσει ο διαθέτης, είχε καταστεί ανέφικτος, καθώς υπερπληρούνταν από το υφιστάμενο Κέντρο Υγείας Πάρου και για το λόγο αυτό προτάθηκε από το Εκκλησιαστικό Συμβούλιο να ασκηθεί σχετική αίτηση στο αρμόδιο δικαστήριο και να ζητηθεί η τροποποίηση του σκοπού του διαθέτη ….. . κατά επωφελέστερο τρόπο. Με την υπ΄αριθμ. 8308/1988 απόφαση του Εφετείου Αθηνών εγκρίθηκε η αλλαγή του σκοπού του ανωτέρω διαθέτη και η εκποίηση του κληροδοτηθέντος ακινήτου στο Πόρτο Ράφτη για την ίδρυση Γηροκομείου στην Πάρο, στην οποία (άνω απόφαση) αναφέρεται συγκεκριμένα « … Η θέλησις του διαθέτου …………. δεν δύναται να πραγματοποιηθεί, αν όχι καθ΄ολοκληρίαν, αλλά τουλάχιστον κατά το μεγαλύτερο μέρος του περιεχομένου της, ενώ αυτή δύναται να ικανοποιηθεί πληρέστερον δια της εκποιήσεως, δια πλειοδοτικού διαγωνισμού, και της διαθέσεως του επιτευχθησομένου τιμήματος δια την ίδρυσιν και λειτουργίαν Γηροκομείου εις ιδιόκτητον ακίνητον, κείμενον εντός της πόλεως Πάρου, εγγύς του αιτούντος Ιερού Ναού, γνωστόν ως «……..»…». Στη συνέχεια, μετά από κάποια χρόνια, το Ιερό Προσκύνημα της Παναγίας Εκατονταπυλιανής Πάρου υπέβαλε εκ νέου αίτηση στο Εφετείο Αθηνών και ζήτησε να αναγνωριστεί ότι δεν μπορεί να πραγματοποιηθεί τελικά η βούληση του διαθέτη . …….., όπως είχε οριστεί με την προηγούμενη απόφαση του Εφετείου Αθηνών, προτείνοντας ότι η αληθής βούληση του διαθέτη θα ικανοποιούνταν πληρέστερα εάν εκποιούνταν το κληροδοτηθέν ακίνητο του Ιερού Προσκυνήματος «Παναγία Εκατονταπυλιανή Πάρου» δια πλειοδοτικού πλειστηριασμού και τα εκ της εκποιήσεως χρήματα να τα διέθεταν ως συμμετοχή στην ανέγερση του Γηροκομείου στο ακίνητο «……..», επι του οποίου συμφωνήθηκε να ανεγερθεί από την Εκκλησία και το Δήμο Πάρου ο οίκος ευγηρίας. Επι της αιτήσεως αυτής εκδόθηκε η υπ΄αριθμ. 4490/1994 απόφαση του Εφετείου Αθηνών, η οποία μεταξύ άλλων δέχθηκε τα εξής: « … η θέληση του διαθέτη …………, όπως αυτή έχει διατυπωθεί στην από 12/10/1980 μυστική διαθήκη του και έχει τροποποιηθεί με την 8308/1988 απόφαση του αυτού Δικαστηρίου, δεν μπορεί να πραγματοποιηθεί, αν όχι καθ΄ολοκληρίαν τουλάχιστο κατά το μεγαλύτερο μέρος της και ότι αντίθετα μπορεί να ικανοποιηθεί πληρέστερα με τη διάθεση του εκπλειστηριάσματος από την εκποίηση με πλειοδοτικό πλειστηριασμό του ακινήτου μετά της οικίας στη θέση … – ……. Πόρτο Ράφτη Αττικής, αντί του ποσού των 73.000.000 δρχ. για την έναρξη και συνέχιση των εργασιών ανακαίνισης, διαρρύθμισης και επέκτασης του Γηροκομείου από το Διοικητικό Συμβούλιο του συσταθέντος Ιδρύματος παρά της Εκκλησίας και του Δήμου Πάρου με την επωνυμία «………..» στο ακίνητο ….. της Πάρου, υπό τον όρο ότι, εκτός από την τυχόν αναμνηστική πλάκα προσόψεως, το όνομα του διαθέτη ……….. θα δοθεί με σχετική αναγραφή σε δύο τουλάχιστον από τις αίθουσες του Γηροκομείου, μετά την ολοκλήρωση των σχετικών εργασιών. Μέχρι την έκδοση της απαιτούμενης οικοδομικής άδειας το εκπλειστηρίασμα θα τοποθετηθεί σε έντοκο λογαριασμό σε ασφαλή Τράπεζα.». Στη συνέχεια, ακολούθησαν άγονες προσπάθειες, προκειμένου να εκπλειστηριασθεί το εν λόγω ακίνητο, το οποίο τελικά, δεν κατέστη δυνατόν να εκπλειστηριασθεί, με αποτέλεσμα το αιτούν Ίδρυμα φέρεται σήμερα να το κατέχει αυτούσιο κατά πλήρες δικαίωμα κυριότητας. Από όλα δε τα ανωτέρω, προκύπτει ότι τόσο στη βούληση των δωρητών- συνιδρυτών, όσο και στις προαναφερόμενες εφετειακές αποφάσεις, που μεταρρύθμισαν τον αρχικό σκοπό των Κληροδοτημάτων ………….., ………. και …………., ρητά ορίζεται ότι τα περιουσιακά στοιχεία διατίθενται για την ανέγερση Οίκου Ευγηρίας 45 κλινών στο εισφερόμενο ακίνητο στη θέση … ή …….. στην Παροικιά Πάρου. Έτσι λοιπόν, ο ανωτέρω όρος, δηλαδή της διάθεσης των περιουσιακών στοιχείων για την ανέγερση του συγκεκριμένου Γηροκομείου στο πιο πάνω ακίνητο, υπήρξε δεσμευτικός τόσο για τους δωρητές, ήτοι το Δήμο Πάρου και το Ιερό Προσκύνημα Παναγία Εκατονταπυλιανή Πάρου, όσο και για τη Διοίκηση του δωρεοδόχου συσταθέντος ιδρύματος με την επωνυμία «…………….», καθόσον όλες οι αναφερόμενες ως ανωτέρω εφετειακές αποφάσεις, που εκδόθηκαν κατά τη διαδικασία της εκούσιας δικαιοδοσίας, όρισαν όπως τα περιουσιακά στοιχεία των τριών Κληροδοτημάτων διατεθούν αποκλειστικά για την ανέγερση του συγκεκριμένου Γηροκομείου στη θέση «……» στην Παροικιά Πάρου. Όπως, όμως, προκύπτει από το με αριθμό 2/2007 απόσπασμα του Πρακτικού Συνεδρίασης του Συμβουλίου Εθνικών Κληροδοτημάτων, στην υπηρεσία των Εθνικών Κληροδοτημάτων είχαν περιέλθει τα εξής έγγραφα: α) το υπ΄αριθμ.351/20-2-1998 έγγραφο της ΚΑ Εφορίας&nbsp; Προϊστορικών και Κλασσικών Αρχαιοτήτων προς την Ιερά Μητρόπολη Παροναξίας, όπου αναφέρεται ότι ο χώρος του ….. είναι αρχαιολογικός χώρος και β) το υπ΄αριθμ. 128/ 6-3-1998 έγγραφο της 2<sup>ης</sup> Εφορίας Βυζαντινών Αρχαιοτήτων, όπου αναφέρεται ότι το …… αποτελεί διατηρητέο μνημείο και δεν επιτρέπεται η ανέγερση Γηροκομείου στο χώρο αυτό.</p>
   <p>Κατόπιν όλων των ανωτέρω, η αντικειμενική αδυναμία ανέγερσης του Γηροκομείου στο ακίνητο στη θέση «……» ιδιοκτησίας του αιτούντος ιδρύματος, λόγω: α) του χαρακτηρισμού του ακινήτου ως αρχαιολογικού χώρου και διατηρητέου μνημείου από τις αρμόδιες αρχαιολογικές υπηρεσίες και η αδυναμία για το λόγο αυτό έκδοσης της σχετικής οικοδομικής άδειας ανέγερσης Γηροκομείου, β) της βούλησης των δωρητών- συνιδρυτών να ανεγερθεί αποκλειστικά εκεί το Γηροκομείο, έτσι όπως αποτυπώθηκε στις οικείες συστατικές πράξεις του Ιδρύματος και γ) της τήρησης των αποφάσεων του Εφετείου Αθηνών, οι οποίες έκριναν ότι τα εισφερθέντα από τους δωρητές περιουσιακά στοιχεία των τριών Κληροδοτημάτων (…. – ….. – …..) θα αξιοποιηθούν πληρέστερα για την ανέγερση Γηροκομείου από το Ίδρυμα στο ακίνητο στη θέση «…….» στην Παροικιά Πάρου, οδηγούν στο συμπέρασμα ότι ο σκοπός του Ιδρύματος δεν είναι δυνατόν να εκπληρωθεί με κανένα τρόπο και ότι ως εκ τούτου έχει καταστεί εκ των πραγμάτων ανέφικτος. Πρέπει δε να σημειωθεί ότι με την παραπάνω διαπίστωση, δηλαδή του ανέφικτου του σκοπού, συμφωνούν και οι αρμόδιες αρχές που εποπτεύουν την κοινωφελή περιουσία του Ιδρύματος και ειδικότερα : 1. Το Συμβούλιο Εθνικών Κληροδοτημάτων με το υπ΄αριθμ. 2/18-1-2007 απόσπασμα Πρακτικού Συνεδρίασης, ομόφωνα γνωμοδοτεί ότι θα πρέπει να εξετασθεί από τη Διοίκηση του Ιδρύματος «… θα πρέπει να διαλυθεί και ενεργοποιηθεί για το σκοπό αυτό η προαναφερόμενη από 27-5-2002 γνωμοδότηση του Σ.Ε.ΚΛ. που « ενόψει των αμφιβολιών, που γεννώνται, τόσο ως προς την τύχη της ρευστοποιηθείσας περιουσίας των τριών (3) κληροδοτημάτων, που σύμφωνα με τις οικείες εφετειακές αποφάσεις θα διατίθεντο στο ίδρυμα, όσο και ως προς τη συνδρομή του ανέφικτου του σκοπού ή μη ως προς την εκτέλεση του ορισθέντος σκοπού του ιδρύματος» γνωμοδότησε «υπέρ της υποβολής αιτήσεως από τους συνιδρυτές προς έκδοση σχετικής απόφασης από το Εφετείο Αθηνών». Επίσης, διαπίστωσε ότι ο μεν Δήμος Πάρου ήδη από το έτος 2007 προχώρησε στη λειτουργία ΚΑΠΗ, το δε Ιερό Προσκύνημα, στην ίδρυση εκκλησιαστικού γηροκομείου, καταλήγοντας ότι : « α) το ακίνητο που είχαν εισφέρει οι συνιδρυτές στο ίδρυμα, για βάσιμους λόγους δεν μπορεί να χρησιμοποιηθεί για την επίτευξη του σκοπού του .. . β) καθένας από τους συνιδρυτές έχει συστήσει δικό του φορέα κοινωφελούς δράσης για την τρίτη ηλικία στην Πάρο… και γ) δεν έχει προχωρήσει η διαδικασία διάλυσης του ιδρύματος ..». 2.Η Αποκεντρωμένη Διοίκηση Αιγαίου με την απόφαση – έγγραφο με αριθμ.πρωτ. 7772/ 9-2-2017 με θέμα : «Προϋπολογισμός Οικονομικού Έτους 2017 του Ιδρύματος με την επωνυμία «…………» στην Πάρο, στο οποίο η ως ανω αρμόδια Αρχή απευθυνόμενη στη Διοίκηση του Ιδρύματος καταλήγει: «… Σε περίπτωση που το Διοικητικό Συμβούλιο του Ιδρύματος διαπιστώνει το ανέφικτο εκπλήρωσης του σκοπού, θα πρέπει σύμφωνα με τις διατάξεις του άρθρου 10 παρ.4,10 παρ.5 και 11 παρ.1 Ν.4182/2013, να αιτηθεί προς το αρμόδιο δικαστήριο …». 3. Η Διεύθυνση Κοινωφελών Περιουσιών της Αποκεντρωμένης Διοίκησης Αιγαίου, η οποία είναι αρμόδια για την έγκριση του προϋπολογισμού του έτους 2018 του Ιδρύματος, στο με αριθμ.πρωτ. 14791/ 9-3-2018 έγγραφό της επισημαίνει τα εξής: « … Β. Δεδομένου ότι επι σειρά ετών διαπιστώνεται το ανέφικτο εκπλήρωσης του σκοπού και επειδή συντρέχουν οι τυπικοί λόγοι ήτοι :α) τα αναφερόμενα στο άρθρο 9 της υπ΄αριθμ. …./6-4-1994 συμβολαιογραφικής πράξης της ………….., β) άρνηση της ΚΑ Εφορίας Προϊστορικών και Κλασσικών Αρχαιοτήτων για την έκδοση εγκριτικής άδειας ανεγέρσεως του προβλεπόμενου χώρου για τη λειτουργία Γηροκομείου και γ) αναπλήρωση του ταχθέντος σκοπού από τις δράσεις των ιδρυτικών φορέων σε παράλληλες κατευθύνσεις προς ανακούφιση της τρίτης ηλικίας (λειτουργία ΚΑΠΗ εκ μέρους του Δήμου Πάρου και ανέγερση Εκκλησιαστικού Γηροκομείου εκ μέρους της Ιεράς Μητρόπολης Παροναξίας), καλείται η Διοίκηση του Ιδρύματος, προς την οποία κοινοποιείται το παρόν, άμεσα με τη λήψη του παρόντος να διερευνήσει τη δυνατότητα κατά τα προβλεπόμενα στις διατάξεις του άρθρου 12 «Διάλυση του ιδρύματος- Τύχη Περιουσίας αυτού» της συστατικής πράξης (ΦΕΚ Β.212/18-3-1997) και του άρθρου 51 Ν.4182/ 2013 για την οριστική διάλυση του Ιδρύματος». Εκτός δε όλων των ανωτέρω, πρέπει να σημειωθεί ότι για τη φροντίδα και την ενίσχυση της τρίτης ηλικίας, ήδη οι δωρητές- συνιδρυτές του αιτούντος κοινωφελούς ιδρύματος, έχουν δημιουργήσει άλλες κοινωφελείς δράσεις και δομές και συγκεκριμένα: Στο Δήμο Πάρου λειτουργεί Αυτοτελές Τμήμα Κοινωνικής Μέριμνας, στο οποίο εντάσσονται το Γραφείο Κοινωνικής Μέριμνας και Πολιτικών Ισότητας των Φύλλων και το Γραφείο Προστασίας και Προαγωγής. Από το έτος 2002 λειτουργεί στο Δήμο Πάρου, ως ΝΠΔΔ ΟΤΑ α΄ βαθμού, η Κοινωφελής Δημοτική Επιχείρηση Πολιτιστικής Ανάπτυξης Πάρου (Κ.Δ.Ε.Π.Α.Π), μέσω της οποίας ο Δήμος Πάρου λειτουργεί το Κέντρο Ημερήσιας Φροντίδας Ηλικιωμένων (Κ.Η.Φ.Η.) καθώς και το πρόγραμμα «Βοήθεια στο Σπίτι». Το πρόγραμμα του Κ.Η.Φ.Η. βοηθά σημαντικά στη βελτίωση της ποιότητας ζωής των ηλικιωμένων της Πάρου και παρέχει οργανωμένη και συστηματική φροντίδα στα ηλικιωμένα άτομα, που δεν μπορούν να αυτοεξυπηρετηθούν ή αντιμετωπίζουν δυσκολίες ή πάσχουν από γεροντική άνοια και που το οικογενειακό τους περιβάλλον εργάζεται ή αντιμετωπίζει οικονομικά προβλήματα μη μπορώντας να αναλάβει τη φροντίδα τους και στο οποίο (Κ.Η.Φ.Η.) υπάρχει η δυνατότητα φιλοξενίας σε ετήσια βάση 30 ηλικιωμένων. Το δε πρόγραμμα «Βοήθεια στο Σπίτι» εξυπηρετεί σε μηνιαία βάση περί τα 50 άτομα παρέχοντας πρωτοβάθμια νοσηλευτική φροντίδα κατ΄οίκον υπό την επίβλεψη κοινωνικής λειτουργού και ειδικευμένης νοσηλεύτριας, ενώ σε καθημερινή βάση παρέχει ψυχολογική και συναισθηματική στήριξη στους εξυπηρετούμενους ωφελούμενους. Επίσης ο Δήμος Πάρου έχει συστήσει αυτοτελές ΝΠΔΔ Κοινωνικής Προστασίας Πρόνοιας και Αλληλεγγύης, το οποίο είναι αρμόδιο για τη λειτουργία των ΚΑΠΗ και την ανάπτυξη δράσεων δημιουργικής απασχόλησης και ψυχαγωγίας των ατόμων της τρίτης ηλικίας του νησιού της Πάρου, καθώς σημαντική είναι και η οργανωμένη δομή του Δήμου Πάρου για την παροχή γευμάτων σε αποδεδειγμένα άπορους δημότες όλων των ηλικιών. Τέλος, ο Δήμος έχει ενταχθεί στο Πρόγραμμα ΗΠΙΟΝΗ 2017-2018 για την πρόληψη και προαγωγή της υγείας των ηλικιωμένων ατόμων και ιδιαιτέρως για τους ηλικιωμένους, που πάσχουν από άνοια και αλτσχάιμερ. Ο άλλος δωρητής- συνιδρυτής του Ιδρύματος, ήτοι η Ιερά Μητρόπολη Παροναξίας, στην οποία υπάγεται διοικητικά το Ιερό Προσκύνημα της «Παναγίας Εκατονταπυλιανής Πάρου», από τη σύσταση του Ιδρύματος και εντεύθεν ενήργησε προς την κατεύθυνση της υλοποίησης του σκοπού που είχε εξαρχής και ήταν η δημιουργία μιας δομής για την παροχή στέγης και φροντίδας σε άτομα τρίτης ηλικίας και αναξιοπαθούντες στην Πάρο. Έτσι, σήμερα λειτουργεί&nbsp; Εκκλησιαστικό Γηροκομείο, που βρίσκεται πολύ κοντά στο κέντρο της Παροικιάς Πάρου, με την επωνυμία «……………», που έχει σκοπό την παροχή στέγης, τροφής, ιατροφαρμακευτικής και κάθε είδους περίθαλψης, ψυχαγωγίας, προστασίας, φροντίδας, στοργής και ανακούφισης σε άτομα της τρίτης ηλικίας, σε μεγάλο βαθμό αυτοεξυπηρετούμενα, που δεν πάσχουν από μεταδοτικά νοσήματα ή από νοσήματα, που απαιτούν ειδική νοσηλεία ή από ανίατες ασθένειες και δεν είναι εξαρτημένα από τοξικές ή ναρκωτικές ουσίες. Όπως λοιπόν αποδείχθηκε, το αιτούν κοινωφελές Ίδρυμα, από το χρόνο σύστασής του, το έτος 1997, μέχρι σήμερα, δεν έχει καταφέρει να υλοποιήσει το σκοπό, για τον οποίο συστάθηκε και είναι τύποις ενεργό ίδρυμα, αφού δεν απασχολεί προσωπικό και ο σκοπός του δεν έχει επιτευχθεί ποτέ μέχρι σήμερα, καθόσον τα εισφερθέντα περιουσιακά στοιχεία έχουν μείνει «ανενεργά» και αναξιοποίητα, διότι δεν ήταν δυνατή καν η ρευστοποίησή τους για την επίτευξη του ταχθέντος σκοπού. Περαιτέρω, όσον αφορά στην τρέχουσα οικονομική και φορολογική εικόνα του Ιδρύματος, προέκυψαν τα ακόλουθα: 1. Με το αριθμ. 8/21-5-2015 απόσπασμα πρακτικού συνεδρίασης του Δ.Σ του Ιδρύματος, εγκρίθηκαν οι απολογισμοί των οικονομικών ετών 2010, 2011, 2012, 2013 και 2014,όπου προκύπτει ότι κατά τα έτη αυτά το Ίδρυμα δεν έχει κανένα έσοδο, πλην του κατατεθειμένου ποσού στον τραπεζικό λογαριασμό στην ALPHABANK του ιδρύματος ποσού 33.343,44 ευρώ – αποθεματικό και μίας δωρεάς ποσού 150 ευρώ το έτος 2011 και τα έξοδα είναι μηδενικά αφού το Ίδρυμα εν τοις πράγμασι είναι ανενεργό. 2. Το Διοικητικό Συμβούλιο του Ιδρύματος με τις υπ΄αριθμ. 4/2015, 5/2016, 1/2017 και 2/2018 αποφάσεις του ενέκρινε τον προϋπολογισμό των ετών 2015, 2016, 2017, 2018 και ενέγραψε σ΄αυτόν δαπάνες και πιστώσεις και στους οποίους (προϋπολογισμούς) φαίνεται ότι μοναδικό έσοδο του Ιδρύματος είναι το ως άνω χρηματικό ποσό, που διαθέτει στην προαναφερόμενη τράπεζα και ότι τα έξοδα και οι δαπάνες για τη συντήρηση και την επιμέλεια της περιουσίας του ιδρύματος ικανοποιούνται από αυτό το αποθεματικό. 3. Το Ίδρυμα έχει ενεργό Α.Φ.Μ. με αριθμό ……../ Δ.Ο.Υ. ΠΑΡΟΥ με πρώτη έναρξη της δραστηριότητάς του την 18/3/1997 και απαλλάσσεται μόνο ως προς την τήρηση βιβλίων και την υπαγωγή σε Φ.Π.Α. 4. Από το προσκομιζόμενο έντυπο Ε9 οικονομικού έτους 2018-2019 προκύπτει ότι το Ίδρυμα είναι κύριος, όπως προαναφέρθηκε, των τριών ακινήτων, τα οποία είχαν εισφερθεί κατά τη σύστασή του από τους δωρητές- συνιδρυτές, και τα οποία δεν πέτυχε το Ίδρυμα να τα εκποιήσει και παραμένουν μέχρι σήμερα στην περιουσία του. 5. Από την προσκομιζόμενη και επικαλούμενη πράξη προσδιορισμού ΕΝ.Φ.Ι.Α. του έτους 2018 προκύπτει ότι η φορολόγηση των 3 ως άνω ακινήτων είναι ιδιαίτερα υψηλή και επιβαρύνει σημαντικά το αποθεματικό χρηματικό υπόλοιπο του Ιδρύματος. Ο κύριος δε φόρος από την ακίνητη περιουσία μετά την εκκαθάριση είναι 896,40 ευρώ, ο συμπληρωματικός 5554,98 ευρώ και το ποσό οφειλής είναι 6451,38 ευρώ, με προηγούμενο οφειλής το ποσό των 7991,30 ευρώ. 6. Το ίδρυμα έχει βεβαιωμένες οφειλές εκτός ρύθμισης στη ΔΟΥ ποσού 20.231,17 ευρώ, την οποία ρύθμισε σε δόσεις με τακτικές καταβολές, που έγιναν από το μοναδικό χρηματικό αποθεματικό, που έχει στην παραπάνω Τράπεζα, και εκκρεμεί η καταβολή της τελευταίας δόσης ποσού 1661,38 ευρώ για την ολοσχερή εξόφληση της οφειλής. 7. Από το extrait της τράπεζας την 25/4/2019 προκύπτει ότι στον τραπεζικό λογαριασμό, με αριθμό ………., του Ιδρύματος στην ανωτέρω τράπεζα χρηματικό υπόλοιπο είναι το ποσό των 1893,25 ευρώ, το οποίο θα μειωθεί και άλλο μετά την καταβολή και της τελευταίας δόσης της οφειλής προς τη ΔΟΥ και ως εκ τούτου το Ίδρυμα δεν θα έχει κανένα χρηματικό αποθεματικό, για να διενεργήσει έστω και τις αναγκαίες πράξεις διαχείρισης της περιουσίας του. Μετά από όλα τα ανωτέρω η επωφελέστερη και ασφαλέστερη αξιοποίηση των περιουσιακών στοιχείων του Ιδρύματος μετά τη λύση του (όπως προτείνει και το Διοικητικό Συμβούλιο&nbsp; είναι : Α) Το ακίνητο στη θέση «………..», θα αξιοποιούνταν επωφελέστερα με την απόδοσή του κατά το ποσοστό συνεισφοράς στον κάθε δωρητή, ήτοι 40% στο Δήμο Πάρου και 60% στο Ιερό Προσκύνημα «Παναγία η Εκατονταπυλιανή Πάρου», προκειμένου να το αξιοποιήσουν για θρησκευτικούς, πολιτιστικούς και εν γένει κοινωφελείς σκοπούς, δεδομένου ότι η θέση του εν λόγω ακινήτου ευνοεί α) την πραγματοποίηση πολιτιστικών δραστηριοτήτων με την αξιοποίηση του αύλειου χώρου για την παρουσίαση εκθέσεων και εικαστικών δρώμενων, συναυλιών μικρών σχημάτων, θεατρικών δρώμενων καθώς και β) την ένταξη του χώρου στο χάρτη περιπατητικών διαδρομών για την προώθηση της μελέτης της αρχιτεκτονικής και της ιστορίας του νησιού. Ο χώρος δε, με την καθοδήγηση των αρμόδιων αρχαιολογικών υπηρεσιών, θα μπορούσε με ήπιες επεμβάσεις να αξιοποιηθεί ως ένας χώρος Μουσείου, που να συνδέεται με την προβολή της βυζαντινής ιστορίας του νησιού και του Ιερού Προσκυνήματος της Παναγίας της Εκατονταπυλιανής Πάρου και να αποτελέσει ένα χώρο μελέτης και ανάπτυξης θρησκευτικού τουρισμού για το νησί. Ενώ ήδη, με το από 15/1/2019 έγγραφό της, η Εφορία&nbsp; Αρχαιοτήτων Κυκλάδων προτείνει την παραχώρηση της χρήσης του ……. για την ίδρυση νέου Βυζαντινού Μουσείου Πάρου και την ένταξη του χώρου σε πρόγραμμα ΕΣΠΑ, που πρόκειται να υλοποιηθεί από την υπηρεσία. Β) Το ακίνητο του Κληροδοτήματος ………….., που βρίσκεται στην Πεντέλη Αττικής και είχε δωρηθεί από το Δήμο Πάρου στο Ίδρυμα, θα αξιοποιηθεί επωφελέστερα από τον ίδιο το Δήμο, εάν επιστρέψει σ΄αυτόν, μέσω νόμιμων διαδικασιών μίσθωσης ή εκποίησης αυτού και τα έσοδα, που θα προκύψουν από την αξιοποίησή του, μπορούν να διατεθούν για τη στήριξη των υφιστάμενων κοινωνικών δομών του Δήμου Πάρου για την ενίσχυση των ατόμων της τρίτης ηλικίας και των αποδεδειγμένως απόρων πολιτών της Πάρου. Γ) Το μη ρευστοποιηθέν ακίνητο του Κληροδοτήματος ………… στο Πόρτο Ράφτη θα αξιοποιηθεί επωφελέστερα εάν αποδοθεί στο Ιερό Προσκύνημα «ΠΑΝΑΓΙΑ Η ΕΚΑΤΟΝΤΑΠΥΛΙΑΝΗ ΠΑΡΟΥ», για να αξιοποιηθεί με κάθε πρόσφορο τρόπο ιδίως εκμίσθωσης ή και νόμιμης εκποίησης αυτού, έτσι ώστε τα έσοδα, που θα προκύψουν από αυτό, να αξιοποιηθούν για τη στήριξη του υφιστάμενου Εκκλησιαστικού Γηροκομείου της Ιεράς Μητρόπολης Παροναξίας, που βρίσκεται στην Παροικιά Πάρου ή άλλα φιλανθρωπικά ή κοινωφελή έργα του Ιερού Προσκυνήματος. Δ) Τέλος, το εναπομείναν χρηματικό ποσό από το ρευστοποιηθέν Κληροδότημα …….., που βρίσκεται σε τραπεζικό λογαριασμό του Ιδρύματος στην Τράπεζα ALPHABANK (όπως προαναφέρθηκε), μετά την εκκαθάριση της περιουσίας και την εξόφληση των χρεών αυτής και εφόσον προκύψει υπόλοιπο, να αποδοθεί δυνάμει του άρθρου 12 παρ.2 του Οργανισμού του Ιδρύματος, στο Ιερό Προσκύνημα Παναγία Εκατονταπυλιανή Πάρου.</p>
   <p>Μετά ταύτα, η υπό κρίση αίτηση πρέπει να γίνει δεκτή, ως βάσιμη και κατ’ ουσία κατά τα στο διατακτικό οριζόμενα και τα δικαστικά έξοδα του αιτούντος, που ορίζονται στο ποσό των πεντακοσίων (500) ευρώ, πρέπει να επιβληθούν σε βάρος της καταλειφθείσας κοινωφελούς περιουσίας, προς το συμφέρον της οποίας υποβλήθηκε η αίτηση (άρθρο 746 του Κ.Πολ.Δ.).</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p>Δέχεται την αίτηση.</p>
   <p>Βεβαιώνει ότι ο κοινωφελής σκοπός του Ιδρύματος με την επωνυμία «………….» δεν δύναται να πραγματοποιηθεί και έχει καταστεί ανέφικτος και ως εκ τούτου πρέπει να διαταχθεί η λύση του Ιδρύματος και η θέση του σε εκκαθάριση σύμφωνα με τα οριζόμενα στον Οργανισμό λειτουργίας του.</p>
   <p>Αποφαίνεται ότι η κοινωφελής περιουσία του Ιδρύματος δύναται να αξιοποιηθεί επωφελέστερα με τη διανομή και απόδοση των περιουσιακών στοιχείων αυτού προς τους δωρητές- συνιδρυτές : α) Δήμο Πάρου και β) Ιερό Προσκύνημα «Παναγία η Εκατονταπυλιανή Πάρου» κατά την εισφορά του καθενός δωρητή σύμφωνα με το άρθρο 12 παρ.2 του Οργανισμού του Ιδρύματος καθώς και σύμφωνα με την απόφαση 4/2018 του ΔΣ του Ιδρύματος, στην οποία εκφράζεται η αληθής βούληση τόσο της παρούσας Διοίκησης του Ιδρύματος όσο και των δωρητών- συνιδρυτών αυτού για την επωφελέστερη αξιοποίηση της περιουσίας στην κατεύθυνση της υλοποίησης συναφών κοινωφελών σκοπών στη νήσο Πάρο από τον κάθε δωρητή- συνιδρυτή.</p>
   <p>Αποφαίνεται ότι επωφελέστερη και ασφαλέστερη αξιοποίηση της περιουσίας του κοινωφελούς Ιδρύματος «…………» είναι η απόδοση στο Δήμο Πάρου του 40% από το ακίνητο στη θέση «……» στην Παροικιά Πάρου και το 60% από το ίδιο ακίνητο στο Ιερό Προσκύνημα « Παναγία η Εκατονταπυλιανή Πάρου», προκειμένου να το αξιοποιήσουν ως χώρο πολιτισμού και ανάδειξης της ιστορίας της Πάρου και του θρησκευτικού τουρισμού, όπως αναφέρθηκε στο σκεπτικό της παρούσας.</p>
   <p>Αποφαίνεται ότι το μη ρευστοποιηθέν ακίνητο του Κληροδοτήματος «……….», το οποίο κατά τη σύσταση του Ιδρύματος εισφέρθηκε νόμιμα από το Δήμο Πάρου και αφορά στο ακίνητο στην Πεντέλη Αττικής επι της οδού ………….., θα αξιοποιηθεί επωφελέστερα, εάν αποδοθεί στο Δήμο Πάρου, προκειμένου να αξιοποιηθεί με κάθε πρόσφορο τρόπο, είτε με νόμιμη εκποίησή του ή με εκμίσθωση αυτού, προκειμένου να ενισχυθούν από τα έσοδα που θα προκύψουν οι υφιστάμενες κοινωνικές δομές στήριξης της τρίτης ηλικίας, που διαθέτει ο Δήμος Πάρου.</p>
   <p>Αποφαίνεται ότι το μη ρευστοποιηθέν ακίνητο του Κληροδοτήματος «……….», το οποίο κατά τη σύσταση του Ιδρύματος εισφέρθηκε νόμιμα από το «Ιερό Προσκύνημα Παναγία η Εκατονταπυλιανή Πάρου» και αφορά στο ακίνητο, που βρίσκεται επί της οδού …………. στο Πόρτο Ράφτη Αν. Αττικής, θα αξιοποιηθεί επωφελέστερα, εάν αποδοθεί στο «Ιερό Προσκύνημα Παναγία η Εκατονταπυλιανή Πάρου», προκειμένου να το αξιοποιήσει με κάθε πρόσφορο τρόπο, είτε με νόμιμη εκποίησή του ή με εκμίσθωση αυτού και τα έσοδα, που θα προκύψουν από αυτό, να αξιοποιηθούν για την ενίσχυση του υφιστάμενου Εκκλησιαστικού Γηροκομείου της Ιεράς Μητρόπολης Παροναξίας στην Παροικιά Πάρου καθώς και σε άλλους συναφείς και κοινωφελείς και φιλανθρωπικούς σκοπούς με έμφαση τη στήριξη της τρίτης ηλικίας, που αναπτύσσει το «Ιερό προσκύνημα Παναγία η Εκατονταπυλιανή&nbsp; Πάρου».</p>
   <p>Αποφαίνεται ότι το χρηματικό ποσό από το Κληροδότημα «……..», που είναι κατατεθειμένο στον υπό στοιχεία ………. τραπεζικό λογαριασμό του Ιδρύματος στην Τράπεζα ALPHA BANK, να διατεθεί για την κάλυψη των υποχρεώσεων πάσης φύσεως του Ιδρύματος, και εφόσον προκύψει υπόλοιπο, να αποδοθεί δυνάμει του άρθρου 12 παρ.2 του Οργανισμού του Ιδρύματος, στο Ιερό Προσκύνημα Παναγία Εκατονταπυλιανή Πάρου για την υλοποίηση εν γένει φιλανθρωπικών σκοπών.</p>
   <p>Επιβάλλει σε βάρος της κοινωφελούς περιουσίας, τα δικαστικά έξοδα του αιτούντος, τα οποία ορίζει στο ποσό των πεντακοσίων (500) ευρώ.</p>
   <p>Κρίθηκε, αποφασίστηκε στον Πειραιά στις&nbsp; 12 Μαρτίου 2020.<strong>&nbsp; </strong></p>
   <p><strong>Η&nbsp; ΠΡΟΕΔΡΟΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; &nbsp; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Η ΓΡΑΜΜΑΤΕΑΣ</strong></p>
   <p>Και αντ΄ αυτής,</p>
   <p>λόγω μεταθέσεως</p>
   <p>και αναχωρήσεώς της,</p>
   <p>η αρχαιότερη της</p>
   <p>συνθέσεως Εφέτης,</p>
   <p>Γεωργία Λάμπρου.</p>
   <p>&nbsp;</p>
   <p>Δημοσιεύθηκε δε στο ακροατήριο του παρόντος Δικαστηρίου, σε έκτακτη δημόσια συνεδρίαση αυτού, την <strong>11<sup>η</sup> &nbsp;Μαΐου&nbsp; 2020</strong>, με άλλη σύνθεση, λόγω μεταθέσεως και αναχωρήσεως της Προέδρου Εφετών,&nbsp; Αμαλίας Μήλιου, αποτελουμένη από τους Δικαστές, Γεωργία Λάμπρου, Προεδρεύουσα Εφέτη,&nbsp; Ελένη Σκριβάνου και Ελευθέριο Γεωργίλη,&nbsp; Εφέτες, και με Γραμματέα την Τριανταφυλλιά Λαμπροπούλου, χωρίς την παρουσία &nbsp;του αιτούντος και του πληρεξουσίου του δικηγόρου.</p>
   <p><strong>Η ΠΡΟΕΔΡΕΥΟΥΣΑ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Η ΓΡΑΜΜΑΤΕΑΣ</strong></p>
   <p><strong>ΕΦΕΤΗΣ</strong></p>
  </div><!-- .entry-content -->
 </article>
</div></div></div></body></html>