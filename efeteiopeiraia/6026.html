<html><body><h1>Αριθμός απόφασης 506/2020</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=6026<br/><div class="content"><div class="content-inner">
 <article id="post-6026" class="entry entry-single post-6026 post type-post status-publish format-standard hentry category-18 category-25">
  <h1 class="entry-title entry--item h2">Αριθμός απόφασης 506/2020</h1>
  <div class="entry-content entry--item">
   <div class="printomatic pom-small-black " id="id9846" data-print_target="article"></div>
   <p><strong>&nbsp;</strong></p>
   <p style="text-align: center"><strong>Αριθμός 506 /2020</strong></p>
   <p style="text-align: center"><strong>ΤΟ ΤΡΙΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p>Αποτελούμενο από τους Δικαστές Σπυριδούλα Μακρή, Πρόεδρο Εφετών,&nbsp; Χρυσούλα Πλατιά, Εφέτη &nbsp;και Γεωργία Λάμπρου, Εφέτη-Εισηγήτρια&nbsp;&nbsp; και από τη Γραμματέα Τ.Λ..</p>
   <p style="text-align: center"><strong>ΑΦΟΥ ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center"><strong>ΚΑΙ ΣΚΕΦΤΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <p>Νόμιμα φέρεται προς περαιτέρω συζήτηση με την από 29-10-2018 (γεν.αριθμ.καταθ……/2018) κλήση της εφεσίβλητης – ενάγουσας&nbsp; η από 28-02-2014 (γεν.αριθμ.καταθ……/ 2014) έφεση του εκκαλούντος- εναγομένου (αρχική συζήτηση της οποίας είχε οριστεί για τη δικάσιμο της 9-5-2019 κατά την οποία η υπόθεση αναβλήθηκε για τη δικάσιμο που αναφέρεται στην αρχή της παρούσας) κατά της υπ΄αριθμ. 6667/2013 οριστικής απόφασης του Πολυμελούς Πρωτοδικείου Πειραιά που εκδόθηκε κατά την τακτική διαδικασία ερήμην του εναγομένου, μετά την έκδοση της υπ΄αριθμ. 273/2016 μη οριστικής απόφασης του Δικαστηρίου τούτου η οποία αφού δέχθηκε τυπικά και ουσιαστικά την έφεση, εξαφάνισε την εκκαλουμένη απόφαση, δίκασε επί της από 31-07-2008 (αριθμ.καταθ……./2008) αγωγής, ανέβαλε κατ΄άρθρο 254 ΚΠολΔ την έκδοση οριστικής απόφασης και διέταξε την ανωμοτί εξέταση των διαδίκων ενώπιον του Δικαστηρίου τούτου.</p>
   <p>Από την χωρίς όρκο κατάθεση του εκκαλούντος- εναγομένου, ο οποίος εξετάσθηκε ενώπιον του ακροατηρίου του Δικαστηρίου τούτου κατά τη συνεδρίαση στις 22-10-2015, η οποία (κατάθεση) περιέχεται στα ταυτάριθμα με την ως ανω υπ΄αριθμ. 273/2016 μη οριστική απόφαση πρακτικά δημόσιας συνεδρίασης του Δικαστηρίου εκείνου, από τις χωρίς όρκο καταθέσεις του εκκαλούντος- εναγομένου και της εφεσίβλητης-ενάγουσας ενώπιον του Δικαστηρίου τούτου που περιέχονται στα ταυτάριθμα με την παρούσα πρακτικά δημόσιας συνεδρίασης αυτού του Δικαστηρίου, από την υπ΄αριθμ……./ 30-09-2015 ένορκη βεβαίωση μάρτυρα ενώπιον του Συμβ/φου Λαυρίου, ……….., που προσκομίζει και επικαλείται η ενάγουσα, ληφθείσα νομοτύπως κατόπιν εμπρόθεσμης κλήτευσης του αντιδίκου της – εναγομένου (βλ.σχετ.τηνυπ.΄αριθμ…………΄/25-09-2015 έκθεση επίδοσης της δικαστικής επιμελήτριας στο Πρωτοδικείο Πειραιά, ………..), από όλα ανεξαιρέτως τα έγγραφα που οι διάδικοι προσκομίζουν και επικαλούνται&nbsp; είτε προς άμεση απόδειξη είτε για τη συναγωγή δικαστικών τεκμηρίων, καθώς και από τα διδάγματα της κοινής πείρας που λαμβάνονται υπόψη αυτεπαγγέλτως από το Δικαστήριο (άρθρ.336 παρ.4 ΚΠολΔ&nbsp; βλ. ΑΠ 48/2009 ΤΝΠ ΝΟΜΟΣ) αποδείχθηκαν τα ακόλουθα πραγματικά περιστατικά: Η ενάγουσα δυνάμει του από 21-5-2002 ιδιωτικού συμφωνητικού τροποποίησης ομόρρυθμης εταιρείας που καταχωρήθηκε νόμιμα στα βιβλία Εταιρειών του Πρωτοδικείου Αθηνών, συμμετείχε κατά ποσοστό 98% στην εταιρεία με την επωνυμία «……..» και με το διακριτικό τίτλο «……» η οποία είχε συσταθεί με το από 18-5-1981 ιδιωτικό συμφωνητικό που καταχωρήθηκε νόμιμα στα βιβλία Εταιρειών του Πρωτοδικείου Αθηνών, με έδρα την Αθήνα επι της . . αριθ.., με σκοπό, εκτός άλλων, την εκμετάλλευση κέντρων νυχτερινής διασκέδασης, ενώ στην ίδια εταιρεία με ποσοστό 2% συμμετείχε ο ……….. Με βάση δε το ίδιο συμφωνητικό η ενάγουσα είχε ορισθεί ταμίας, διαχειρίστρια, αγορανομικά υπεύθυνη και εκκαθαρίστρια της εταιρείας, η διάρκεια της οποίας είχε ορισθεί μέχρι την 21-5-2012. Η ως άνω εταιρεία κατά τον προαναφερόμενο χρόνο λειτουργούσε το νυχτερινό κέντρο διασκέδασης με το διακριτικό τίτλο «……», σε ισόγειο χώρο επιφάνειας 338 τ.μ. μετά ημιώροφου παταριού εμβαδού 167 τ.μ., ήτοι συνολικά 505 τ.μ. που βρισκόταν στη Νέα Σμύρνη και επι της ………….Το ακίνητο αυτό ανήκε κατ΄επικαρπία στην …………. και κατά ψιλή κυριότητα κατά ποσοστό 45% εξ αδιαιρέτου στην ………… και κατά ποσοστό 55% εξ αδιαιρέτου στην ……….. και με τα από 23-5-1981, 11-11-1987,22-12-1993 και 26-11-1999 ιδιωτικά συμφωνητικά μίσθωσης είχε μισθωθεί στην άνω εταιρεία «……….» για το χρονικό διάστημα από 23-5-1981 μέχρι την 31-10-2005,προκειμένου,όπως προαναφέρθηκε, να χρησιμοποιηθεί ως νυχτερινό κέντρο διασκέδασης. Έτσι από την έναρξη της εν λόγω μίσθωσης μέχρι και την 31-8-2002 η εταιρεία έκανε χρήση του μισθίου βάσει των ανωτέρω ιδιωτικών συμφωνητικών μίσθωσης κάνοντας χρήση αυτού ως νυχτερινό κέντρο διασκέδασης. Στη συνέχεια, δυνάμει του από 1-9-2002 ιδιωτικού συμφωνητικού λύσης της μίσθωσης, μεταξύ της ανωτέρω επικαρπώτριας ………. και της εταιρείας «……….» συμφωνήθηκε η λύση της μίσθωσης και μετά από αυτό, με το από 6-12-2002 ιδιωτικό συμφωνητικό μίσθωσης, το ίδιο μίσθιο κατάστημα, η επικαρπώτρια το εκμίσθωσε στην ενάγουσα για χρονικό διάστημα δώδεκα ετών, από 1-9-2002 μέχρι και την 31-8-2014, προκειμένου να το χρησιμοποιήσει αυτή (ενάγουσα) ως νυχτερινό κέντρο διασκέδασης. Από τη μίσθωση δε του εν λόγω καταστήματος στην ενάγουσα και εφεξής, στο μίσθιο αυτό κατάστημα εξακολούθησε να λειτουργεί το νυχτερινό κέντρο διασκέδασης με το διακριτικό τίτλο «…..», κατά παραχώρηση της χρήσης του από αυτήν (ενάγουσα) ως μισθώτρια, στην εταιρεία «…………….».</p>
   <p>Το καλοκαίρι του έτους 2003, ο εναγόμενος προσέγγισε την ενάγουσα και της πρότεινε να συνεργαστούν και να λειτουργήσουν στο μίσθιο ως άνω ακίνητο, νυχτερινό κέντρο διασκέδασης με ελληνική μουσική υπό μορφή άλλης εταιρείας στην οποία θα συμμετείχαν μαζί με αυτούς και άλλοι επιχειρηματίες. Έτσι, δυνάμει του από 27-8-2003 ιδιωτικού συμφωνητικού συστάσεως ετερόρρυθμης εταιρείας, συστάθηκε η εταιρεία με την επωνυμία «…………» και με το διακριτικό τίτλο «………..», το καταστατικό της οποίας δημοσιεύθηκε νόμιμα στα βιβλία των Εταιρειών του Πρωτοδικείου Αθηνών και έδρα της ορίστηκε ο Δήμος Νέας Σμύρνης και δη το κατάστημα επι της ………….. το οποίο θα μισθωνόταν στην άνω εταιρεία, η διάρκεια της οποίας ορίστηκε σε έξι (6) έτη, που θα άρχιζε από την ημερομηνία δημοσίευσης του καταστατικού της και θα έληγε την αντίστοιχη ημερομηνία του έτους 2009, σκοπός δε της εταιρείας αυτής ,ήταν μεταξύ άλλων, και η ίδρυση και λειτουργία κέντρων διασκέδασης και αναψυχής, εστιατορίων, μπαρ, ξενοδοχειακών και τουριστικών μονάδων καθώς και η με κάθε τρόπο εκμετάλλευση τέτοιων μονάδων, με σκοπό το κέρδος και με τους αναφερόμενους στο καταστατικό της ειδικότερους όρους. Στην εταιρεία αυτή, της οποίας το κεφάλαιο ανερχόταν σε 1.500 ευρώ, συμμετείχε ο ….. .. ως ομόρρυθμος εταίρος, διαχειριστής και εκπρόσωπος αυτής με ποσοστό συμμετοχής 12,5 %, ο εναγόμενος ως ετερόρρυθμος εταίρος με ποσοστό συμμετοχής 25%, ο ……….. ως ετερόρρυθμος εταίρος με ποσοστό συμμετοχής 37,5 % και η ενάγουσα ως ετερόρρυθμη εταίρος με ποσοστό συμμετοχής 25%. Στη συνέχεια, με το από 22-9-2003 ιδιωτικό συμφωνητικό τροποποίησης της παραπάνω εταιρείας που δημοσιεύθηκε νόμιμα στα βιβλία του Πρωτοδικείου Αθηνών, τροποποιήθηκε το αρχικό καταστατικό της εταιρείας και δη το άρθρο 5 αυτού ως προς το κεφάλαιο της εταιρείας και συγκεκριμένα, ο εκ των αρχικών εταίρων – εναγόμενος μεταβίβασε το σύνολο των εταιρικών του μεριδίων στον συνεργάτη του – εταίρο ………. και έτσι τα ποσοστά συμμετοχής των εταίρων που έμειναν στην εταιρεία (το κεφάλαιο της οποίας ορίσθηκε στο ποσό των 1.500 ευρώ), ορίσθηκαν ως εξής : Ο ……….. ομόρρυθμος εταίρος, είχε ποσοστό συμμετοχής στην εταιρεία 37,5 % και εξακολουθούσε να είναι διαχειριστής και εκπρόσωπος της εταιρείας, ο ………….. ετερόρρυθμος εταίρος, είχε ποσοστό συμμετοχής στην εταιρεία 37,5 % και η ενάγουσα επίσης ετερόρρυθμη εταίρος, είχε ποσοστό συμμετοχής στην εταιρεία 25%. Ακολούθως, με το από 6-10-2003 ιδιωτικό συμφωνητικό τροποποίησης του καταστατικού της ίδιας ως ανω εταιρείας που δημοσιεύθηκε νόμιμα στα βιβλία του Πρωτοδικείου, τροποποιήθηκε εκ νέου το καταστατικό της εταιρείας και συγκεκριμένα ο …………. μεταβίβασε στον εναγόμενο ποσοστό 27,5 % , ο . …… μεταβίβασε στον εναγόμενο ποσοστό 2,5 % και η ενάγουσα μεταβίβασε στον ………. ποσοστό 25% και αποχώρησε αυτή από την εταιρεία. Έτσι τα ποσοστά συμμετοχής των εταίρων που παρέμειναν στην εταιρεία ορίσθηκαν ως εξής : Ο . … ομόρρυθμος εταίρος είχε ποσοστό στην εταιρεία 10% και εξακολουθούσε να είναι διαχειριστής και εκπρόσωπος της εταιρείας, ο εναγόμενος ως ετερόρρυθμος εταίρος είχε ποσοστό συμμετοχής 30% και ο ………… ετερόρρυθμος εταίρος είχε ποσοστό συμμετοχής στην εταιρεία 60%. Με το άνω ιδιωτικό συμφωνητικό τροποποιήθηκε το άρθρο 4 του καταστατικού της εταιρείας ως προς τη διάρκεια της εταιρείας η οποία ορίστηκε σε δώδεκα (12) έτη, που άρχιζε από την ημερομηνία δημοσίευσης του από 27-8-2003 καταστατικού συστάσεως της εταιρείας και έληγε την αντίστοιχη ημερομηνία του έτους 2015,με δυνατότητα μετά τη λήξη του συμφωνηθέντος χρόνου διάρκειας της εταιρείας, οι εταίροι να συμφωνήσουν είτε ρητά είτε σιωπηρά την παράταση του χρόνου διάρκειάς της, το άρθρο 5 του καταστατικού της εταιρείας ως προς το κεφάλαιό της το οποίο ορίστηκε στο ποσό των 1.500 ευρώ και η συμμετοχή κάθε εταίρου στα παραπάνω ποσοστά, καθώς και το άρθρο 7 του καταστατικού της εταιρείας που αφορούσε στη διαχείριση της εταιρείας, ως προς τη δυνατότητα των ετερόρρυθμων εταίρων, για σπουδαίο λόγο, και με απόφαση που θα ληφθεί κατά πλειοψηφία να ανακαλούν το διαχειριστή …………. από τα καθήκοντά του, πρόβλεψη η οποία δεν υπήρχε στο καταστατικό σύστασης της εταιρείας. Όπως δε ισχυρίζεται η ενάγουσα και δεν αρνείται ο εναγόμενος, τόσο η αποχώρηση του εναγομένου από την εταιρεία,&nbsp; με το από 22-9-2003 ιδιωτικό συμφωνητικό τροποποίησης του καταστατικού της εταιρείας με την επωνυμία «……..», όσο και η αποχώρηση της ενάγουσας από την εταιρεία με το από 6-10-2003 ιδιωτικό συμφωνητικό τροποποίησης του καταστατικού της εταιρείας με την επωνυμία « ………………», με την μεταβίβαση των εταιρικών τους μεριδίων, σύμφωνα με τα προεκτεθέντα, ήταν καθαρά τυπική και εικονική, σε γνώση όλων των εταίρων και με τη σύμφωνη γνώμη αυτών, η αιτία δε της τυπικής αυτής αποχώρησης των διαδίκων οφειλόταν στο γεγονός ότι ,από την πλευρά του εναγομένου υπήρχαν σε βάρος του εκκρεμείς ποινικές υποθέσεις,&nbsp; έτσι ώστε εάν εξακολουθούσε να παραμένει στην εταιρεία ήταν αδύνατον σύμφωνα με την ισχύουσα νομοθεσία, να εκδοθεί άδεια λειτουργίας του καταστήματος αφού απαιτούνταν η έκδοση αντιγράφου ποινικού μητρώου καθώς και πιστοποιητικό περί μη άσκησης ποινικής δίωξης για καθένα από τους εταίρους, ενώ από την πλευρά της ενάγουσας, λόγω προγενέστερων οφειλών της προς την εφορία, ήταν αδύνατον να λάβει φορολογική ενημερότητα, η έκδοση της οποίας στο όνομά της, ήταν απαραίτητη σύμφωνα με την ισχύουσα νομοθεσία, για την περαιτέρω έναρξη των εργασιών της εταιρείας, όπως θεώρηση βιβλίων και στοιχείων κλπ. Όμως για όσο χρονικό διάστημα οι διάδικοι δεν συμμετείχαν τυπικά στην εταιρεία παραταύτα συμμετείχαν ουσιαστικά σ΄ αυτήν και ασκούσαν όλα τα εκ του καταστατικού δικαιώματα του εταίρου, έχοντας δε και τις αντίστοιχες υποχρεώσεις. Έτσι, στη συνέχεια, με το από 7-10-2003 ιδιωτικό συμφωνητικό τροποποίησης του καταστατικού της εταιρείας με την επωνυμία «…………..», που δημοσιεύθηκε νόμιμα στα βιβλία του Πρωτοδικείου Αθηνών, τροποποιήθηκε εκ νέου το καταστατικό της εταιρείας με την μεταβίβαση από τον ως άνω εταίρο ………. στην ενάγουσα, ποσοστού 30% από την συμμετοχή του στην εταιρεία και έτσι τα ποσοστά συμμετοχής των εταίρων ορίσθηκαν ως εξής: Ο ………. ομόρρυθμος εταίρος είχε ποσοστό συμμετοχής στην εταιρεία 10% και εξακολουθούσε να είναι διαχειριστής και εκπρόσωπός της, ο εναγόμενος ως ετερόρρυθμος εταίρος είχε ποσοστό συμμετοχής στην εταιρεία 30%, ο …………… ετερόρρυθμος εταίρος είχε ποσοστό συμμετοχής στην εταιρία 30% και η ενάγουσα ως ετερόρρυθμος εταίρος είχε ποσοστό συμμετοχής στην εταιρία 30%, με αντίστοιχη τροποποίηση του άρθρου 5 του καταστατικού της εταιρείας ως προς το κεφάλαιο αυτής το οποίο ορίστηκε στο ποσό των 1.500 ευρώ με την συμμετοχή σε αυτό των συνεταίρων κατά τα προαναφερόμενα ποσοστά ενώ επίσης τροποποιήθηκε και το άρθρο 10 του καταστατικού της εταιρείας και ορίστηκε ότι σε περίπτωση θανάτου ενός εκ των εταίρων, λύεται η εταιρεία. Παράλληλα δε με τα παραπάνω και αφού συμφώνησε η ……. …….. επικαρπώτρια του ως άνω μισθίου καταστήματος στην ………., στην πρόωρη λύση της από 6-12-2002 σύμβασης μίσθωσης που είχε συναφθεί μεταξύ αυτής και της ενάγουσας κατά τα προαναφερθέντα, τελικά λύθηκε η εν λόγω σύμβαση μίσθωσης και στη συνέχεια με το από 8-10-2003 ιδιωτικό συμφωνητικό μισθώσεως, το πιο πάνω κατάστημα μισθώθηκε στην εταιρεία με την επωνυμία «…………..», για χρονικό διάστημα δώδεκα ετών ήτοι ,από 1-10-2003 μέχρι και 31-9-2015, σύμφωνα με τους ειδικότερα αναφερόμενους σ΄αυτό, όρους και συμφωνίες. Από την έναρξη δε της μίσθωσης και δη από την 10-10-2003 και εφεξής, το μίσθιο κατάστημα χρησιμοποιήθηκε από την μισθώτρια ως άνω εταιρεία «…………» και λειτούργησε στο όνομα αυτής, ως νυχτερινό κέντρο διασκέδασης με ελληνική μουσική, υπο το διακριτικό τίτλο «………». Περαιτέρω, και ενώ εξακολουθούσε η λειτουργία του καταστήματος, με το από 17-1-2004 ιδιωτικό συμφωνητικό τροποποίησης του καταστατικού της εταιρείας με την επωνυμία «………….» που δημοσιεύθηκε νόμιμα στα βιβλία του Πρωτοδικείου Αθηνών, τροποποιήθηκε εκ νέου το καταστατικό της εταιρείας και συγκεκριμένα, ο εταίρος . .. μεταβίβασε στην ενάγουσα το σύνολο του ποσοστού του εκ 30% και αποχώρησε από την εταιρεία και η ενάγουσα μεταβίβασε στον εναγόμενο ποσοστό 10% συμμετοχής στην εταιρεία. Έτσι τα ποσοστά συμμετοχής των εταίρων ορίσθηκαν ως εξής: Ο …………. ομόρρυθμος εταίρος είχε ποσοστό συμμετοχής στην εταιρεία 10% και εξακολουθούσε να είναι διαχειριστής και εκπρόσωπος της εταιρείας, ο εναγόμενος ως ετερόρρυθμος εταίρος είχε ποσοστό συμμετοχής στην εταιρεία 40% και η ενάγουσα επίσης ετερόρρυθμος εταίρος είχε ποσοστό συμμετοχής στην εταιρεία 50%, με αντίστοιχη τροποποίηση του άρθρου 5 του καταστατικού της εταιρείας που αφορούσε το κεφάλαιο της εταιρείας το οποίο ανερχόταν στο ποσό των 1.500 ευρώ και κάθε εταίρος συμμετείχε με τα παραπάνω ποσοστά. Αρχές δε του&nbsp; Φεβρουαρίου του 2004 με το υπ΄αριθμ………./ 10-2-2004 αγοραπωλητήριο συμβόλαιο της Συμβ/φου Πειραιά ……….., ο εναγόμενος αγόρασε το μίσθιο ως άνω κατάστημα που ήταν μισθωμένο, ως προαναφέρθηκε, με το από 8-10-2003 ιδιωτικό συμφωνητικό μίσθωσης στην εταιρεία «………….» με διάρκεια μέχρι την 30-9-2015. Ετσι, βάσει και του ως άνω αγοραπωλητηρίου συμβολαίου, μεταβιβάστηκαν σ΄αυτόν (εναγόμενο) όλα τα δικαιώματα και οι υποχρεώσεις του εκμισθωτή που απέρρεαν από την άνω μίσθωση. Η πιο πάνω εταιρεία εξακολουθούσε μάλιστα να κάνει χρήση του μισθίου, στο οποίο από τον Φεβρουάριο του 2004 η εταιρεία λειτουργούσε το κατάστημα ως νυχτερινό κέντρο διασκέδασης υπό τον τίτλο «…………». Στη συνέχεια τον Μάρτιο του 2004 ο εναγόμενος, ο οποίος μέσω του συνεργάτη του και ομορρύθμου εταίρου ……….. ασκούσε μέχρι και τότε τη διαχείριση της εταιρείας, ισχυριζόμενος ότι η λειτουργία του καταστήματος ήταν ζημιογόνος, δήλωσε στην εναγομένη ότι επιθυμεί τη διακοπή της συνεργασίας τους και το κλείσιμο του καταστήματος, ενώ παράλληλα της πρότεινε εάν το ήθελε, να κρατήσει αυτή το κατάστημα συνεργαζόμενη με άλλο πρόσωπο στο οποίο, καθ΄υπόδειξή της, θα μεταβίβαζε αυτός (εναγόμενος) το ποσοστό συμμετοχής του στην εταιρεία. Έτσι, με αυτά τα δεδομένα, η ενάγουσα αποφάσισε να βρει συνεταίρο ώστε αφενός να υλοποιηθεί η αγορά του συνολικού ποσοστού συμμετοχής του εναγομένου στην εταιρεία «…………» και αφετέρου να εξακολουθήσει η λειτουργία του καταστήματος στο μέλλον. Τελικά η ενάγουσα αποφάσισε να συνεργασθεί με τον …………. και ανακοινώνοντας την απόφασή της αυτή στον εναγόμενο περί τις αρχές του Απριλίου 2004,ο τελευταίος απαίτησε την καταβολή του ποσού των 750.000 ευρώ, συνολικά, για την μεταβίβαση του ποσοστού εκ 50% στην εταιρεία με την επωνυμία «………….», ήτοι ποσοστό 40% το οποίο τυπικά και ουσιαστικά κατείχε ο εναγόμενος συν ποσοστό 10% το οποίο τυπικά μεν ανήκε στον ………. πλην όμως επι της ουσίας ανήκε και αυτό στον εναγόμενο. Προς το σκοπό δε αυτό οι : ……………. κατήρτισαν και υπέγραψαν το από 27-4- 2004 ιδιωτικό συμφωνητικό στο οποίο, εκτός άλλων, αναφέρονται τα εξής: «…..Επομένως, σύμφωνα με τα ανωτέρω οι εταίροι της εταιρίας αυτή τη στιγμή είναι ο πρώτος συμβαλλόμενος στο παρόν κ………. ως ετερόρρυθμος εταίρος με ποσοστό 40%,η δεύτερη συμβαλλομένη στο παρόν κ……… ως ετερόρρυθυμη εταίρος με ποσοστό 50% και ο τρίτος συμβαλλόμενος στο παρόν κ…………. ως ομόρρυθμος εταίρος με ποσοστό 10%. 2. Με το παρόν ο πρώτος και τρίτος συμβαλλόμενος, με τη σύμφωνη γνώμη και της δεύτερης συμβαλλόμενης, συμφωνούν στην πώληση του συνόλου των εταιρικών μεριδίων συνολικού ποσοστού 50% που κατέχουν στην ανωτέρω εταιρία προς τον τέταρτο συμβαλλόμενο ή φυσικό πρόσωπο που αυτός θα υποδείξει υπό τους κάτωθι όρους και προϋποθέσεις: 3. Το συμφωνηθέν τίμημα για την πώληση των ανωτέρω εταιρικών μεριδίων συνολικού ποσοστού 50% ανέρχεται στο ποσό των 750.000 ευρώ, το οποίο θεωρείται εύλογο και δίκαιο από όλους τους συμβαλλόμενους. Το τίμημα εκ ευρώ 750.000 θα καταβληθεί με τον ακόλουθο τρόπο : 4. Σήμερα ταυτόχρονα με την υπογραφή του παρόντος καταβλήθηκε, του παρόντος επέχοντος θέση απόδειξης για την καταβολή αυτή, από τον τέταρτο συμβαλλόμενο σε μετρητά το ποσό των τριάντα τεσσάρων χιλιάδων ευρώ (34.000) και παραδόθηκε η υπ΄αριθμ.11316681-8 τραπεζική επιταγή της Εμπορικής Τράπεζας ποσού 116.000 ευρώ, ήτοι καταβλήθηκε συνολικά το ποσό των 150.000 ευρώ. Το υπόλοιπο ποσό εκ 600.000 ευρώ θα καταβληθεί από κοινού από την δεύτερη και τον τέταρτο συμβαλλόμενο (αγοραστές) σε είκοσι (20) ισόποσες δόσεις εκ Ευρώ 30.000 εκάστη αρχής γενομένης την 30-6-2004, 30-7-2004, 30-8-2004, 30-9-2004, 30-10-2004, 30-11-2004, 30-12-2004, 30-1-2005, 28-2-2005, 30-3-2005, 30-4-2005, 30-5-2005, 30-6-2005, 30-7-2005, 30-8-2005, 30-9-2005, 30-10-2005,30-11-2005, 30-12-2005 και 30-1-2006. Προς διευκόλυνση είσπραξης των ανωτέρω δόσεων ο κ…………… εξέδωσε σήμερα και η δεύτερη και τέταρτος συμβαλλόμενος αποδέχθηκαν είκοσι (20) συναλλαγματικές ποσού 30.000 ευρώ εκάστη με ημερομηνίες λήξης ανάλογες με τις ανωτέρω ημερομηνίες πληρωμής των δόσεων, τις οποίες παρέλαβε ο πρώτος συμβαλλόμενος, του παρόντος επέχοντος θέση απόδειξης για την παραλαβή αυτή. Η εξόφληση κάθε δόσης συνιστά εξόφληση κάθε αντίστοιχης συναλλαγματικής και η εξόφληση κάθε συναλλαγματικής συνιστά εξόφληση της αντίστοιχης δόσης.5. Ο πρώτος και τρίτος συμβαλλόμενος κ.κ………. και ………., οι οποίοι εφεξής θα καλούνται χάριν συντομίας Πωλητές, υποχρεούνται να μεταβιβάσουν προς τον τέταρτο συμβαλλόμενο …………. ή τρίτο πρόσωπο που αυτός θα υποδείξει το συνολικό ποσοστό εκ 50% που θα συνεχίσουν να κατέχουν στην εταιρία άμα την πληρωμή και της τελευταίας δόσης εκ του ανωτέρω ποσού προς τον κ…………. από την δεύτερη και τέταρτο συμβαλλόμενο, εφεξής καλούμενους χάριν συντομίας Αγοραστές. Ρητά όμως συμφωνείται ότι κατά το μεσολαβήσαν χρονικό διάστημα από σήμερα μέχρι και την αποπληρωμή του τιμήματος και τη μεταβίβαση προς τον τέταρτο συμβαλλόμενο ή τρίτο πρόσωπο που αυτός θα υποδείξει του ποσοστού 50% των Πωλητών, οι Πωλητές δεν θα δικαιούνται καμία απολύτως συμμετοχή στα κέρδη της εταιρίας και παραιτούνται ρητά και ανεπιφύλακτα από κάθε σχετικό δικαίωμα. Σε καμία περίπτωση μέχρι και την πληρωμή της τελευταίας δόσης, η δεύτερη και ο τέταρτος συμβαλλόμενος δεν δύνανται να απαιτήσει ή επιδιώξει οποιαδήποτε τροποποίηση του καταστατικού της εταιρίας, ιδιαίτερα δε τη σταδιακή μεταβίβαση προς αυτούς εταιρικών μεριδίων ή την αλλαγή του ομορρύθμου εταίρου – διαχειριστή της εταιρίας. 6. Από σήμερα η ουσιαστική διαχείριση του καταστήματος παραχωρείται στους Αγοραστές, οι οποίοι θα ρυθμίσουν τον τρόπο άσκησής της….. 7…8…9…10…11…12…&nbsp; 13.Σε περίπτωση που οι Αγοραστές για οποιονδήποτε λόγο καθυστερήσουν στην πληρωμή δύο (2) εκ των ανωτέρω δόσεων πέραν των δέκα (10) ημερολογιακών ημερών από την ημερομηνία πληρωμής της δεύτερης δόσης ή δεν τηρήσουν κάποιον από του όρους του παρόντος, ιδιαίτερα αυτούς που αφορούν στην πληρωμή των υποχρεώσεων που θα προκύψουν από τη λειτουργία της εταιρίας και ειδικότερα όσον αφορά τις υποχρεώσεις που αφορούν στην πληρωμή ΦΠΑ, Δημοτικών τελών, ασφαλιστικών και εργοδοτικών εισφορών ΙΚΑ με βάση την σχετική ΑΠΔ, τον βάση δηλώσεως φόρο εισοδήματος, οι οποίες θα πρέπει να εξοφλούνται εντός δέκα (10) ημερολογιακών ημερών από την ημερομηνία που οι οφειλές αυτές θα είναι ληξιπρόθεσμες και απαιτητές, το παρόν συμφωνητικό παύει αυτοδικαίως να ισχύει και ο πρώτος και τρίτος συμβαλλόμενος απαλλάσσονται από την υποχρέωση να προβούν στη μεταβίβαση των εταιρικών τους μεριδίων προς τον τέταρτο συμβαλλόμενο. Στην περίπτωση αυτή παύσης ισχύος του παρόντος συμφωνητικού, οι Πωλητές δικαιούνται να παρακρατήσουν όλα τα χρήματα που θα έχουν καταβληθεί σε αυτούς από τους Αγοραστές με βάση τις ανωτέρω δόσεις και παράλληλα – εκτός αντίθετης μεταγενέστερης συμφωνίας των εδώ συμβαλλομένων- θα έχουν την υποχρέωση να καταβάλουν στους Αγοραστές το ποσό των 300.000 ευρώ ισομερώς, ήτοι 150.000 ευρώ εις έκαστον εξ αυτών άμα τη μεταβίβαση προς τους Πωλητές του ποσοστού 50% που αυτή τη στιγμή κατέχει η δεύτερη συμβαλλόμενη, προκειμένου οι Πωλητές να κατέχουν πλέον το 100% των εταιρικών μεριδίων. Επίσης σε αυτή την περίπτωση οι Αγοραστές θα πρέπει να παραδώσουν το κατάστημα στην άριστη κατάσταση, στην οποία το παρέλαβαν. 14. Τέλος, οι συμβαλλόμενοι συμφώνησαν ότι παραιτούνται ρητά και ανεπιφύλακτα από το δικαίωμά τους διάρρηξης του παρόντος για οποιονδήποτε λόγο και αιτία.</p>
   <p>Αφού συμφώνησαν, συνομολόγησαν και συναποδέχθηκαν αυτά αμοιβαία οι συμβαλλόμενοι, συντάχθηκε το παρόν σε τρία (3) όμοια πρωτότυπα, τα οποία, αφού αναγνώσθηκαν και βεβαιώθηκαν από αυτούς, έλαβε ο καθένας από ένα.&nbsp; Αθήνα 27 Απριλίου 2004 ΥΠΟΓΡΑΦΕΣ ». Την ίδια δε ημερομηνία (27-4-2004) οι διάδικοι, ……… και . … κατήρτισαν και υπέγραψαν το από 27 Απριλίου 2004 ιδιωτικό συμφωνητικό, με το οποίο συμφωνήθηκαν και έγιναν αμοιβαία αποδεκτά, ρητά και ανεπιφύλακτα τα ακόλουθα: « 1. Η αφενός συμβαλλόμενη ………. προκειμένου να χρηματοδοτηθεί για την εξεύρεση χρημάτων για την αγορά του ποσοστού εκ 30% του ετερόρρυθμου εταίρου στην εταιρεία με την επωνυμία «………..», κ………, παρέδωσε στον αφετέρου συμβαλλόμενο …….., τις κάτωθι επιταγές: α) την υπ΄αριθμ..-…. επιταγή της EmporikiBank εκδόσεως στην Αθήνα ποσού 30.000 ευρώ, με ημερομηνία πληρωμής την 30-3-2004, β) την υπ΄αριθμ……… επιταγή της ίδιας ως άνω τράπεζας, ποσού 30.000 ευρώ με ημερομηνία πληρωμής την 30-4-2004, γ) την υπ΄αριθμ……….. επιταγή της ίδιας ως ανω τράπεζας ποσού 30.000 ευρώ, με ημερομηνία πληρωμής την 30-5-2004, δ) την υπ΄αριθμ………. επιταγή της ίδιας τράπεζας ποσού 30.000 ευρώ με ημερομηνία πληρωμής την 30-6-2004, ε) την υπ΄αριθμ……….. επιταγή της Εθνικής Τράπεζας ποσού 30.000 ευρώ με ημερομηνία πληρωμής την 30-6-2004 και στ) την υπ΄αριθμ………. επιταγή της Εθνικής Τράπεζας ποσού 30.000 ευρώ, με ημερομηνία πληρωμής την 30-5-2004. 2. Τις ανωτέρω επιταγές ο αφετέρου συμβαλλόμενος ……….. τις μεταβίβασε σε συνεργαζόμενο με αυτόν Τραπεζικό Ίδρυμα και χρηματοδοτήθηκε από αυτό με το ποσό των 100.000 ευρώ, το οποίο υπό την μορφή της υπ΄αριθμ……….. τραπεζικής επιταγής της AlphaΤράπεζας ποσού 100.000 ευρώ, παρέδωσε στην αφενός συμβαλλόμενη την 9 Ιανουαρίου 2004 με την υποχρέωση της εξόφλησης των παραπάνω αναφερομένων επιταγών. 3. Η αφενός συμβαλλόμενη …….. κατόπιν παράκλησης του αφετέρου συμβαλλόμενου ………… και προκειμένου να τον χρηματοδοτήσει κατέβαλε σε αυτόν την 16-4-2004 το ποσό των 150.000 ευρώ δια παραδόσεως σε αυτόν της υπ΄αριθμ………… τραπεζικής επιταγής της ALPHABANK ποσού 150.000 ευρώ. 4. Ετσι κατόπιν τούτου, ο αφετέρου συμβαλλόμενος ………… ανέλαβε την υποχρέωση να εξοφλήσει την κάθε μια από τις ανωτέρω επιταγές στην AlphaΤράπεζα, κατά την λήξη της και το αργότερο εντός τριών (3) ημερών από την λήξη της και να παραδώσει, εντός της ίδιας προθεσμίας, την κάθε μια από τις επιταγές αυτές εξοφλημένη στην αφενός συμβαλλόμενη ………… Επίσης, ο αφετέρου συμβαλλόμενος ανέλαβε την υποχρέωση να καταβάλει και να καλύψει εξ ολοκλήρου και κάθε άλλη δαπάνη που θα απαιτηθεί από την AlphaΤράπεζα προερχόμενη από τις ανωτέρω επιταγές δηλώνοντας ότι καμία υποχρέωση δεν έχει και δεν βαρύνει την ………… από τις επιταγές αυτές.5. Ήδη και του παρόντος ο αφετέρου συμβαλλόμενος ….. …., δηλώνει ρητά και ανεπιφύλακτα, ότι έλαβε από την αφενός συμβαλλόμενη ……….. το ποσό των 150.000 ευρώ, κατά τα προαναφερόμενα, το παρόν δε αποτελεί και απόδειξη καταβολής, είσπραξης και εξόφλησης της υποχρεώσεως της προερχόμενης από τις παραπάνω αναφερόμενες επιταγές, αποδέχεται δε και εγγράφως τις παραπάνω συμφωνίες και αναγνωρίζει την υποχρέωσή του να εξοφλήσει αυτές καθώς και κάθε είδους δαπάνη προερχόμενη από αυτές έναντι της AlphaΤράπεζας και να επιστρέψει τις εν λόγω επιταγές εξοφλημένες στην αφενός συμβαλλόμενη ………….., κατά τον χρόνο και τον τρόπο που παραπάνω αναφέρεται.</p>
   <p>Μέχρι σήμερα ο αφετέρου συμβαλλόμενος …………, έχει εξοφλήσει στην AlphaΤράπεζα την πρώτη από τις ανωτέρω, υπ΄αριθμ………. επιταγή της EmporikiBank, ποσού 30.000 ευρώ και έχει παραδώσει στην αφενός συμβαλλόμενη …….. το σώμα της επιταγής αυτής εξοφλημένο, το παρόν δε αποτελεί απόδειξη παράδοσης- παραλαβής. 6. Ρητά συμφωνείται μεταξύ των συμβαλλομένων ότι το αργότερο μέχρι την 3-7-2004 ο αφετέρου συμβαλλόμενος ………….. θα έχει επιστρέψει στην αφενός συμβαλλόμενη …………. όλες τις ως άνω επιταγές εξοφλημένες. Σε περίπτωση κατά την οποία ο αφετέρου συμβαλλόμενος δεν πληρώσει τις εν λόγω επιταγές στην AlphaΤράπεζα, κατά τον τρόπο που προαναφέρθηκε, τότε η αφενός συμβαλλόμενη ……… θα πληρώσει η ίδια τις επιταγές αυτές στην Τράπεζα και το ποσό που θα καταβάλλει θα συμψηφισθεί με αντίστοιχο ποσό που θα δικαιούται, στον αντίστοιχο χρόνο, ο αφετέρου συμβαλλόμενος ………., να λάβει επί τη βάσει του από 27 Απριλίου 2004 ιδιωτικού συμφωνητικού. Εάν μάλιστα κάποια από τις ως άνω επιταγές δεν πληρωθεί και σφραγισθεί τότε η αφενός συμβαλλόμενη έχει δικαίωμα και περαιτέρω αποζημίωσης, σύμφωνα με τις διατάξεις της ισχύουσας Νομοθεσίας. Το παρόν αφού αναγνώσθηκε και βεβαιώθηκε το περιεχόμενό του, συνετάγη σε δύο (2) όμοια αντίγραφα, έλαβε δε έκαστος των συμβαλλομένων από ένα αντίγραφο και υπογράφεται ως ακολούθως : ΟΙ ΣΥΜΒΑΛΛΟΜΕΝΟΙ (ΥΠΟΓΡΑΦΕΣ)».</p>
   <p>Μετά δε την υπογραφή του ανωτέρω συμφωνητικού λειτούργησε το νυχτερινό κέντρο διασκέδασης στο μίσθιο κατάστημα υπό τον τίτλο «……..» κατά τα συμφωνηθέντα ανωτέρω. Η συνεργασία δε της ενάγουσας με τον ……….. και η λειτουργία αντίστοιχα του άνω καταστήματος στα πλαίσια της συνεργασίας αυτής, συνεχίστηκε μέχρι περίπου τέλος Μαΐου 2004 και τουλάχιστον μέχρι τέλος Αυγούστου 2004 δεν είχαν καταβληθεί στον εναγόμενο οι τρείς (3) πρώτες δόσεις του τιμήματος, οι οποίες είχε συμφωνηθεί να καταβληθούν σε εκτέλεση του παραπάνω από 27-4-2004 ιδιωτικού συμφωνητικού, την 30-6-2004 η πρώτη, την 30-7-2004 η δεύτερη και την 30-8-2004 η τρίτη δόση, συνολικού ποσού 90.000 ευρώ (30.000 Χ 3 μήνες). Ο εναγόμενος τότε, περί τέλη Αυγούστου 2004, λόγω μη καταβολής των παραπάνω τριών συμφωνηθέντων δόσεων, δήλωσε στην ενάγουσα ότι το ως άνω από 27-4-2004 ιδιωτικό συμφωνητικό έπαυσε να ισχύει και ότι έτσι επήλθε πλήρης απαλλαγή από την απορρέουσα εξ αυτού υποχρέωση για μεταβίβαση του ποσοστού εκ 50% συμμετοχής στην εταιρεία «……..», προς τον …………. Παράλληλα δε ζήτησε από την ενάγουσα σε εκτέλεση του ίδιου ιδιωτικού συμφωνητικού ,να προβεί άμεσα στην μεταβίβαση σ΄αυτόν του ποσοστού εκ 50% που κατείχε αυτή στην εταιρεία, αναγνωρίζοντας ταυτόχρονα την υποχρέωσή του και αναλαμβάνοντας τη δέσμευση να της καταβάλει το ποσό των 150.000 ευρώ αμέσως μετά την υπογραφή του σχετικού ιδιωτικού συμφωνητικού τροποποίησης του καταστατικού της εν λόγω εταιρείας λόγω της μεταβίβασης προς τον εναγόμενο της εταιρικής συμμετοχής της στην εταιρεία και της αποχώρησής της από αυτή. Σε εκτέλεση δε των ως άνω από 27-4-2004 ιδιωτικών συμφωνητικών καταρτίστηκε και υπογράφηκε μεταξύ των: ………..&nbsp; η από 3-9-2004 τροποποίηση καταστατικού της εταιρίας με την επωνυμία «………..» δυνάμει του οποίου η ενάγουσα μεταβίβασε προς τον εναγόμενο το σύνολο του ποσοστού συμμετοχής της στην εταιρεία εκ 50% και αποχώρησε από αυτή, με αντίστοιχη τροποποίηση του άρθρου 5 του καταστατικού της εταιρείας. Μετά δε την μεταβίβαση αυτή, το κεφάλαιο της εταιρείας ανερχόταν σε ποσό 1.500 ευρώ και συμμετείχαν πλέον σ΄αυτήν ο ………. ως ομόρρυθμος εταίρος&nbsp; με ποσοστό συμμετοχής στην εταιρεία 10% και ο εναγόμενος . ……….. ως ετερόρρυθμος εταίρος με ποσοστό συμμετοχής 90% στην εταιρεία. Πρέπει δε να σημειωθεί ότι μεταξύ των διαδίκων δεν υπήρξε άλλη μεταξύ τους αντίθετη συμφωνία από αυτή που αναφέρεται στα δύο από 27-4-2004 ιδιωτικά συμφωνητικά, το περιεχόμενο των οποίων δεν αμφισβητείται από τον εναγόμενο. Παρά ταύτα όμως ο εναγόμενος και σε εκτέλεση του από 27-4-2004 ως άνω ιδιωτικού συμφωνητικού και ιδίως σε εκτέλεση του 13<sup>ου</sup> όρου αυτού δεν έχει καταβάλλει στην ενάγουσα το άνω ποσό των 150.000 ευρώ που της οφείλει, παρά τις κατ΄επανάληψη οχλήσεις της. Όλα δε τα παραπάνω δεν αμφισβητούνται ειδικώς, από τον εναγόμενο, πλην όμως αυτός προτείνει ένσταση εξόφλησης της προαναφερόμενης απαίτησης της ενάγουσας με συμψηφισμό, ισχυριζόμενος ότι κατά την υπογραφή του από 3-9-2004 ιδιωτικού συμφωνητικού τροποποίησης καταστατικού της εταιρείας, προφορικά είχε συμφωνηθεί μεταξύ αυτού και της εναγομένης ο συμψηφισμός της επίδικης απαίτησης της ενάγουσας έναντι αυτού για την καταβολή του ποσού των 150.000 ευρώ, με απαίτηση που είχε ο ίδιος κατά της ενάγουσας, προερχόμενη από&nbsp; τις προαναφερόμενες μεταχρονολογημένες έξι (6) τραπεζικές επιταγές συνολικού ποσού 180.000 ευρώ που η ενάγουσα του είχε παραδώσει και τα ποσά των οποίων υποχρεώθηκε αυτός να καταβάλει στην τράπεζα AlphaBank μετά την μη πληρωμή τους από την ενάγουσα. Ο εν λόγω ισχυρισμός απορριπτέος τυγχάνει ως ουσιαστικά αβάσιμος, δεδομένου ότι δεν αποδείχθηκε από κάποιο πειστικό αποδεικτικό στοιχείο και κυρίως από έγγραφη μεταξύ των διαδίκων συμφωνία, τακτική που τηρούσαν για όλες τις ενέργειές τους που αφορούσαν την εταιρεία στην οποία συμμετείχαν ως εταίροι.</p>
   <p>Κατόπιν των ανωτέρω αποδειχθέντων η υπό κρίση αγωγή πρέπει να γίνει δεκτή ως και κατ΄ουσίαν βάσιμη και να υποχρεωθεί ο εναγόμενος να καταβάλει στην ενάγουσα το ποσό των εκατόν πενήντα χιλιάδων (150.000,00) ευρώ, νομιμοτόκως από την επίδοση της αγωγής μέχρι την πλήρη εξόφληση. Επίσης πρέπει να καταδικασθεί ο εναγόμενος στην πληρωμή των δικαστικών εξόδων της ενάγουσας και των δύο βαθμών δικαιοδοσίας (άρθρ. 178 παρ.1, 183, 191 ΚΠολΔ) όπως ορίζεται ειδικότερα στο διατακτικό και τέλος πρέπει να διαταχθεί η επιστροφή στον εκκαλούντα του παραβόλου άσκησης έφεσης, που αυτός κατέθεσε, κατ` άρθρο 495 παρ. 3 του ΚΠολΔ.</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p>Δικάζει κατ΄αντιμωλίαν των διαδίκων.</p>
   <p>Δέχεται την από 31-7-2008 (αριθμ.καταθ………../2008) αγωγή.</p>
   <p>Υποχρεώνει τον εναγόμενο να καταβάλει στην ενάγουσα το ποσό των εκατόν πενήντα χιλιάδων (150.000,00) ευρώ, νομιμοτόκως από την επίδοση της αγωγής μέχρι την πλήρη εξόφληση.</p>
   <p>Καταδικάζει τον εναγόμενο στα δικαστικά έξοδα της ενάγουσας και των δύο βαθμών δικαιοδοσίας, τα οποία ορίζει στο ποσό των επτά χιλιάδων (7.000,00) ευρώ. ΚΑΙ</p>
   <p>Διατάσσει την επιστροφή στον εκκαλούντα των υπ΄ αριθμ…………../2014 παραβόλων άσκησης έφεσης που κατέθεσε αυτός, ποσού διακοσίων (200) ευρώ.</p>
   <p>Κρίθηκε, αποφασίσθηκε στον Πειραιά την <strong>18<sup>η</sup> Ιουνίου 2020 </strong>&nbsp;και δημοσιεύθηκε στις <strong>24 Ιουλίου 2020</strong> σε έκτακτη και δημόσια συνεδρίαση στο ακροατήριο του Δικαστηρίου αυτού με απόντες τους διαδίκους και τους πληρεξούσιους αυτών δικηγόρους.</p>
   <p><strong>&nbsp;&nbsp;&nbsp; Η&nbsp;&nbsp; ΠΡΟΕΔΡΟΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Η ΓΡΑΜΜΑΤΕΑΣ </strong></p>
  </div><!-- .entry-content -->
 </article>
</div></div></div></body></html>