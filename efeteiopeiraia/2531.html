<html><body><h1>Αριθμός Απόφασης 331/2019</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=2531<br/><div class="content"><div class="content-inner">
 <article id="post-2531" class="entry entry-single post-2531 post type-post status-publish format-standard hentry category-24 category-18">
  <h1 class="entry-title entry--item h2">Αριθμός Απόφασης 331/2019</h1>
  <div class="entry-content entry--item">
   <div class="printomatic pom-small-black " id="id5373" data-print_target="article"></div>
   <p><strong>ΕΛΛΗΝΙΚΗ ΔΗΜΟΚΡΑΤΙΑ</strong></p>
   <p><strong>ΕΦΕΤΕΙΟ ΠΕΙΡΑΙΩΣ</strong></p>
   <p style="text-align: center;"><strong>Αριθμός απόφασης&nbsp;&nbsp;&nbsp;&nbsp;&nbsp;&nbsp; 331&nbsp;&nbsp;&nbsp;&nbsp; /2019</strong></p>
   <p style="text-align: center;"><strong>ΤΟ ΜΟΝΟΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p><strong>ΣΥΓΚΡΟΤΗΘΗΚΕ</strong> από τη Δικαστή Αγγελική Δέτση, Εφέτη, που ορίστηκε από τον Πρόεδρο του Τριμελούς Συμβουλίου Διεύθυνσης του Εφετείου Πειραιώς, και τη γραμματέα Κ.Δ..</p>
   <p style="text-align: center;"><strong>ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center;"><strong>ΣΚΕΦΤΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Η αιτούσα με την υπό κρίση αίτησή της ζητεί να καθοριστεί προσωρινή τιμή μονάδας αποζημιώσεως το ποσόν των 175,50 €/τμ. για το περιγραφόμενο σ’ αυτήν ακίνητο συνιδιοκτησίας των καθ’ ων, το οποίο προσκυρώθηκε λόγω ρυμοτομίας στη δική της ιδιοκτησία, σύμφωνα με την υπ’ αρ. Π13311/Β1835/29-10-2008 απόφαση του Νομάρχη Πειραιά, με την οποία κυρώθηκε η με αρ. πρωτ. …../2007 μεμονωμένη πράξη εφαρμογής, συνταχθείσα προς εφαρμογή της πολεοδομικής μελέτης της περιοχής «Ελαιώνα», &nbsp;που εγκρίθηκε με τα αναφερόμενα στην αίτηση ΠΔ νομίμως δημοσιευθέντα στην ΕτΚ. Με την ανωτέρω αίτηση συνεκδικάζεται και η ανταίτηση, που άσκησαν οι καθ’ ων με προφορική δήλωση του πληρεξούσιου δικηγόρου τους, καταχωρηθείσα στα ταυτάριθμα με την παρούσα απόφαση πρακτικά, η οποία αναπτύσσεται με τις κατατεθείσες κατά την ημέρα της συζήτησης προτάσεις τους, ζητώντας να καθοριστεί προσωρινή τιμή μονάδος αποζημίωσης για το&nbsp; προσκυρούμενο &nbsp;τμήμα&nbsp; του ακινήτου τους το ποσό των</p>
   <p>1.000 €/ τμ για την εδαφική έκταση και το ποσό των &nbsp;600 €/τμ για το κτίσμα,</p>
   <p>άλλως &nbsp;το ποσό των 150 €/τμ για το κτίσμα.</p>
   <p>Με τη διάταξη του&nbsp; άρθρου 17 § 4 ΚωδΑναγκΑπαλ ορίζεται ότι, «Προκειμένου περί απαλλοτριώσεων προς εφαρμογή σχεδίων πόλεων, είναι απαράδεκτη η συζήτηση της αίτησης για τον προσδιορισμό της αποζημίωσης εάν δεν προσαχθούν : α) τα κατά την παράγραφο 1 του παρόντος άρθρου πιστοποιητικά ή η κατά την παράγραφο 2 του ίδιου άρθρου βεβαίωση, β) η κατά την παράγραφο 3 του άρθρου 15 έκθεση ή η κατά την παράγραφο 4 του ίδιου άρθρου βεβαίωση, γ) η πράξη αναλογισμού ή πράξη εφαρμογής. Εν προκειμένω η αιτούσα δεν προσκομίζει, σύμφωνα με τη διάταξη του άρθρου 17 § 4 ΚωδΑναγκΑπαλ, α) πιστοποιητικά ιδιοκτησίας, βαρών, διεκδικήσεων&nbsp; και κατασχέσεων&nbsp; για το ρυμοτομούμενο ακίνητο και β) την κατ’ άρθρο 15 §§ 3, 4 ΚωδΑναγκΑπαλ έκθεση εκτίμησης της επιτροπής ή&nbsp; βεβαίωση του Προέδρου αυτής, αν και χορηγήθηκε προθεσμία προς τούτο, όπως φαίνεται στα πρακτικά της προαναφερόμενης δημόσιας συνεδρίασης, η οποία παρήλθε άπρακτη. Επομένως, πρέπει η συζήτηση της αίτησης, για το παραδεκτό της οποίας δεν τηρήθηκε&nbsp; προβλεπόμενη από την προαναφερθείσα διάταξη προδικασία, και συνακόλουθα και της ανταίτησης, να κηρυχθεί απαράδεκτη.</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p><strong>ΚΗΡΥΣΣΕΙ </strong>απαράδεκτη τη συζήτηση της από 13-3-2015&nbsp; (αρ. κατάθ. ………/2015) αίτησης και της προφορικά ασκηθείσας ανταίτησης.</p>
   <p><strong>ΚΡΙΘΗΚΕ</strong>, αποφασίστηκε και δημοσιεύτηκε στον Πειραιά, σε έκτακτη δημόσια συνεδρίαση στο ακροατήριο του, χωρίς την παρουσία των διαδίκων και των πληρεξούσιων δικηγόρων τους, στις 13-6-2019.</p>
   <p>&nbsp;</p>
   <p><strong>Η ΔΙΚΑΣΤΗΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; &nbsp;&nbsp;&nbsp;&nbsp;&nbsp;&nbsp;Η ΓΡΑΜΜΑΤΕΑΣ</strong></p>
   <p>&nbsp;</p>
  </div><!-- .entry-content -->
 </article>
</div></div></div></body></html>