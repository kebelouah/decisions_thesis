<html><body><h1>Αριθμός Απόφασης 130/2018</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=4463<br/><div class="content"><div class="content-inner">
 <article id="post-4463" class="entry entry-single post-4463 post type-post status-publish format-standard hentry category-20 category-18">
  <h1 class="entry-title entry--item h2">Αριθμός Απόφασης 130/2018</h1>
  <div class="entry-content entry--item">
   <div class="printomatic pom-small-black " id="id6319" data-print_target="article"></div>
   <p><strong>ΕΛΛΗΝΙΚΗ ΔΗΜΟΚΡΑΤΙΑ</strong></p>
   <p><strong>ΕΦΕΤΕΙΟ ΠΕΙΡΑΙΩΣ</strong></p>
   <p><strong>ΤΜΗΜΑ ΝΑΥΤΙΚΩΝ ΔΙΑΦΟΡΩΝ</strong></p>
   <p style="text-align: center;"><strong>Αριθμός Αποφάσεως&nbsp; 130 /2018</strong></p>
   <p style="text-align: center;"><strong>ΤΟ ΜΟΝΟΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p>Συγκροτήθηκε από τη Δικαστή Μαρία Κωττάκη, Εφέτη, που όρισε ο Πρόεδρος του Τριμελούς Συμβουλίου Διοικήσεως του Εφετείου Πειραιώς , και τη Γραμματέα Γ.Λ.</p>
   <p style="text-align: center;"><strong>ΜΕΛΕΤΗΣΕ ΤΗ ΔΙΚΟΓΡΑΦΙΑ </strong></p>
   <p style="text-align: center;"><strong>ΣΚΕΦΤΗΚΕ ΚΑΤΑ ΝΟΜΟ</strong></p>
   <p>Σύμφωνα με τη διάταξη του άρθρου 518 παρ. 1 ΚΠολΔ, οι οριστικές αποφάσεις υπόκεινται σε έφεση, η οποία ασκείται μέσα σε τριάντα (30) ημέρες από την επομένη της επιδόσεως της εκκαλουμένης, εφόσον ο εκκαλών διαμένει στην ημεδαπή, μέσα δε σε εξήντα (60) ημέρες αν διαμένει στο εξωτερικό. Εάν η έφεση δεν ασκήθηκε εμπρόθεσμα, το δικαστήριο την απορρίπτει ως απαράδεκτη και αυτεπαγγέλτως (532 ΚΠολΔ).</p>
   <p>Στην προκειμένη περίπτωση, η υπό κρίση από 5.7.2017 (αριθ.κατ. ………/5.7.2017) έφεση της εναγομένης και ήδη εκκαλούσας κατά της υπ’ αριθ. 3583/2015 οριστικής αποφάσεως του Μονομελούς Πρωτοδικείου Πειραιώς, που δίκασε την ένδικη διαφορά ερήμην της εναγομένης κατά την ειδική διαδικασία των περιουσιακών διαφορών (αρθ. 614-621 ΚΠολΔ), κατατέθηκε στη γραμματεία του πρωτοβάθμιου δικαστηρίου στις 5 Ιουλίου 2017, όπως προκύπτει από την υπ’ αριθ. ………/5.7.2017 έκθεση καταθέσεως του δικογράφου της. Η εκκαλουμένη ωστόσο επιδόθηκε στην εναγομένη και ήδη εκκαλούσα, η πραγματική έδρα της οποίας είναι στην ημεδαπή καθόσον στον Πειραιά ασκείται η εκπροσώπηση και διαχείριση αυτής, στις 16 Μαρτίου 2017, όπως προκύπτει τόσο από την υπ’ αριθ. ………. έκθεση επιδόσεως του δικαστικού επιμελητή στο Πρωτοδικείο Αθηνών …………, την οποία προσκομίζει ο εφεσίβλητος όσο και από το επιδοθέν στην εκκαλούσα αντίγραφο της εκκαλουμένης, το οποίο η ίδια προσκομίζει και φέρει την από 16.3.2017 επισημείωση επιδόσεως του προαναφερόμενου δικαστικού επιμελητή. Επομένως, η έφεση έχει ασκηθεί πέραν της προαναφερόμενης προθεσμίας των τριάντα ημερών από την επίδοση της εκκαλουμένης χωρίς να ασκεί έννομη επιρροή ότι η εκκαλουμένη διορθώθηκε ως προς το διατακτικό της (από το εσφαλμένο “Δικάζει αντιμωλία των διαδίκων” στο ορθό “Δικάζει ερήμην της εναγομένης” και με την προσθήκη διατάξεως περί ορισμού παραβόλου ερημοδικίας), με την 2190/2017 απόφαση του Μονομελούς Πρωτοδικείου Πειραιώς, η οποία επιδόθηκε στην εκκαλούσα στις 6.6.2017, καθόσον η επίδοση της διορθωτικής αποφάσεως δεν μεταβάλλει την κατά τα ανωτέρω έναρξη της προθεσμίας για την άσκηση της εφέσεως κατά της οριστικής αποφάσεως που περατώνει τη δίκη ενώ εξάλλου οι διορθωτικές αποφάσεις δεν υπόκεινται σε έφεση αφού δεν πρόκειται για οριστικές αποφάσεις που περατώνουν τη δίκη (513 παρ. 1 β ΚΠολΔ) ούτε για μη οριστικές που εκδόθηκαν προηγουμένως ώστε να θεωρηθεί ότι συμπροσβάλλονται με την οριστική (513 παρ. 2 ΚΠολΔ).</p>
   <p>Επομένως, πρέπει, δεκτής γενομένης της αντίστοιχης ενστάσεως του εφεσίβλητου αλλά και μετά από αυτεπάγγελτη έρευνα του Δικαστηρίου, να απορριφθεί η έφεση ως απαράδεκτη (εκπρόθεσμη) και να επιβληθούν σε βάρος της εκκαλούσας τα δικαστικά έξοδα του εφεσίβλητου του παρόντος βαθμού δικαιοδοσίας (176, 183 , 191 παρ. 2 ΚΠολΔ), σύμφωνα με όσα ορίζονται ειδικότερα στο διατακτικό.</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p>-Δικάζει κατ’ αντιμωλία των διαδίκων -Απορρίπτει την έφεση.</p>
   <p>-Καταδικάζει την εκκαλούσα στα δικαστικά έξοδα του εφεσίβλητου, του παρόντος βαθμού δικαιοδοσίας, τα οποία ορίζει στο ποσό των εξακοσίων (600) ευρώ.</p>
   <p>-Κρίθηκε, αποφασίσθηκε και δημοσιεύθηκε, στον Πειραιά, σε έκτακτη, δημόσια, στο ακροατήριο του Δικαστηρίου συνεδρίαση, χωρίς την παρουσία των διαδίκων και των πληρεξουσίων δικηγόρων τους, στις 21 Φεβρουαρίου 2018.</p>
   <p><strong>Η ΔΙΚΑΣΤΗΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Η ΓΡΑΜΜΑΤΕΑΣ</strong></p>
  </div><!-- .entry-content -->
 </article>
</div></div></div></body></html>