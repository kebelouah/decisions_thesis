<html><body><h1>Αριθμός απόφασης 261/2021</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=7302<br/><div class="content"><div class="content-inner">
 <article id="post-7302" class="entry entry-single post-7302 post type-post status-publish format-standard hentry category-24 category-18">
  <h1 class="entry-title entry--item h2">Αριθμός απόφασης 261/2021</h1>
  <div class="entry-content entry--item">
   <div class="printomatic pom-small-black " id="id8420" data-print_target="article"></div>
   <p><strong>ΕΦΕΤΕΙΟ ΠΕΙΡΑΙΩΣ</strong></p>
   <p style="text-align: center"><strong>Αριθμός&nbsp;&nbsp;&nbsp;&nbsp; 261/2021</strong></p>
   <p style="text-align: center"><strong>ΤΟ ΜΟΝΟΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p>Αποτελούμενο από τον δικαστή, Ηλία Σταυρόπουλο, Εφέτη, τον οποίο όρισε η Πρόεδρος του Τριμελούς Συμβουλίου Διοίκησης του Εφετείου Πειραιώς και τη γραμματέα Ε.Τ.</p>
   <p>Συνεδρίασε δημόσια στο ακροατήριο του στις ………………… για να δικάσει την εξής υπόθεση μεταξύ:</p>
   <p>Του εκκαλούντος : ……….ο οποίος εκπροσωπήθηκε με δήλωση (ΚΠολΔ 242 παρ. 2) από τον πληρεξούσιο δικηγόρο του Γεώργιο Ψαρρό.</p>
   <p>Της εφεσίβλητης : ……… ως ασκούσας την επιμέλεια των ανηλίκων τέκνων, ………….., η οποία εκπροσωπήθηκε με δήλωση (ΚΠολΔ 242 παρ. 2) από τον πληρεξούσιο δικηγόρο της, Δημήτριο Βλάχο.</p>
   <p>Η εφεσίβλητη άσκησε την με αρ. κατ. ……../2019 αγωγή της προς το Μονομελές Πρωτοδικείο Πειραιώς, το οποίο με την με αρ. 2989/2019 απόφασή του την έκανε εν μέρει δεκτή κατ’ ουσία.</p>
   <p>Την οριστική αυτή απόφαση προσέβαλε ο εναγόμενος με την από 10.10.2019 (……./2019) έφεσή του προς το Δικαστήριο τούτο.</p>
   <p>Οι πληρεξούσιοι δικηγόροι των διαδίκων αναφέρθηκαν στις προτάσεις που προκατέθεσαν και ζήτησαν να γίνουν δεκτές.</p>
   <p style="text-align: center"><strong>ΜΕΛΕΤΗΣΕ ΤΗ ΔΙΚΟΓΡΑΦΙΑ ΚΑΙ</strong></p>
   <p style="text-align: center"><strong>ΣΚΕΦΤΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <p>Η υπό κρίση έφεση κατά της υπ’ αρ. 2989/2019 οριστικής απόφασης του Μονομελούς Πρωτοδικείου Πειραιώς, που δίκασε κατά τη διαδικασία των οικογενειακών διαφορών, ασκήθηκε νομοτύπως και εμπροθέσμως (ΚΠολΔ 518 παρ. 2). Πρέπει επομένως να κριθεί ως τυπικά δεκτή και να ερευνηθεί ως προς το παραδεκτό και βάσιμο των λόγων της.</p>
   <p>Η ενάγουσα, εφεσίβλητη, με την πρωτοδίκως κριθείσα αγωγή της, ως ασκούσα την επιμέλεια των δύο ανηλίκων τέκνων, ……. και …….., που απέκτησε με τον εναγόμενο, εκκαλούντα, πρώην σύζυγο της, ζήτησε να υποχρεωθεί ο τελευταίος, να της καταβάλει, ως συνεισφορά στη διατροφή τους, τα μηνιαία ποσά των 590 € και 680 € αντίστοιχα, για το μετά την επίδοση της αγωγής χρονικό διάστημα τριών και πέντε ετών αντίστοιχα, νομιμοτόκως από την καθυστέρηση πληρωμής κάθε μηνιαίας δόσης έως την εξόφληση. Το πρωτοβάθμιο δικαστήριο με την εκκαλουμένη δέχθηκε εν μέρει κατ’ ουσία την αγωγή και υποχρέωσε τον εναγόμενο να καταβάλει στην ενάγουσα, με την ως άνω ιδιότητά της, διατροφή σε χρήμα το μηνιαίο ποσό των 368 €, για τον ……… για διάστημα τριών ετών από την επίδοση της αγωγής και το μηνιαίο ποσό των 431 € για την …….. για διάστημα πέντε ετών από την επίδοση της αγωγής, νομιμοτόκως από την καθυστέρηση πληρωμής κάθε μηνιαίας δόσης έως την εξόφληση. Εναντίον αυτής της απόφαση παραπονείται ο εναγόμενος εκκαλών με την υπό κρίση έφεση, για εσφαλμένη εφαρμογή του νόμου, καθώς και πλημμελή εκτίμηση των αποδείξεων και ζητεί να εξαφανιστεί αυτή και να απορριφθεί η αγωγή.</p>
   <p>Από την εκτίμηση της ένορκης κατάθεσης της μάρτυρα, που εξετάστηκε με την επιμέλεια του εναγομένου – εκκαλούντος στο ακροατήριο του πρωτοβάθμιου δικαστηρίου και όλων των εγγράφων, που οι διάδικοι επικαλούνται και νομίμως προσκομίζουν, είτε ως αυτοτελή αποδεικτικά μέσα είτε για τη συναγωγή δικαστικών τεκμηρίων, αποδείχθηκαν τα ακόλουθα πραγματικά περιστατικά: Η ενάγουσα σύναψε με τον εναγόμενο νόμιμο γάμο από τον οποίο απέκτησαν δύο τέκνα, τον ……………, γεννηθέντα στις 30.7.2004 και την ……………, γεννηθείσα στις 26.6.2006. Η ενάγουσα από το χρόνο άσκησης της αγωγής και μετά εργάζεται ως σερβιτόρος τρεις φορές την εβδομάδα στην καφετέρια με την επωνυμία “………….” στη Νίκαια Αττικής (……………), με ημερομίσθιο 35 €, δηλαδή 105 € εβδομαδιαίες αποδοχές ή 420 € μηνιαίες. Με τις προτάσεις της ενώπιον αυτού του Δικαστηρίου ισχυρίστηκε ότι η ως άνω σχέση εργασίας της έπαψε, πλην όμως δεν διευκρίνισε για ποιο λόγο, δηλαδή, αν αυτό έγινε μετά από καταγγελία από τον εργοδότη ή, αν επρόκειτο εξ αρχής για ορισμένου χρόνου σύμβαση εργασίας, μετά παρέλευση της συμφωνημένης διάρκειας ή μετά από οικειοθελή αποχώρησή της. Άλλωστε δεν προσκομίστηκε σχετική σύμβαση εργασίας, ούτε και την επικαλέστηκε η ενάγουσα. Σε συνδυασμό δε με το Δελτίο Ανεργίας του ΟΑΕΔ, που προσκομίζει η ενάγουσα εφεσίβλητη, χωρίς να ισχυρίζεται ή να προκύπτει ότι δικαιούται ή δεν δικαιούται επιδότηση ανεργίας (όπως στην περίπτωση της οικειοθελούς αποχώρησης, που δεν δικαιούται) και του ότι από κανένα αποδεικτικό μέσο δεν αποδείχθηκε καταγγελία της σχέσης εργασίας ούτε ότι αυτή ήταν ορισμένου χρόνου και έληξε, το Δικαστήριο άγεται στο συμπέρασμα ότι η ενάγουσα αποχώρησε οικειοθελώς από την εργασία της, λύνοντας εξ υπαιτιότητάς της τη σχέση εργασίας, χωρίς όμως δικαιολογημένη αιτία, παρότι ήταν ικανή και μπορούσε να προσφέρει τις υπηρεσίες της ως σερβιτόρα, αποκομίζοντας μηνιαίο εισόδημα 420 €, το οποίο το Δικαστήριο θεωρεί ότι εξακολουθεί να δύναται να αποκερδαίνει μηνιαίως η ενάγουσα. Διαμένει με τα τέκνα της, την επιμέλεια των οποίων έχει αποκλειστικά με την υπ’ αρ. 2779/2018 απόφαση του Μονομελούς Πρωτοδικείου Πειραιώς, σε διαμέρισμα ιδιοκτησίας του αδερφού της, που της το έχει παραχωρήσει δωρεάν και έτσι δεν καταβάλλει μίσθωμα. Στην ίδια οικία διαμένουν και οι γονείς της και ο σύντροφός της, συνολικά δηλαδή έξι άτομα. Συμμετέχει στις λειτουργικές δαπάνες (έξοδα ηλεκτρισμού, ύδρευσης, θέρμανσης και συντήρησης αυτής) με το μηνιαίο ποσό των 50 ευρώ, που της αναλογεί. Δεν διαθέτει άλλη κινητή ή ακίνητη περιουσία. Ο εναγόμενος είναι διαχειριστής και νόμιμος εκπρόσωπος της εταιρείας με την επωνυμία “…………….” και από τις 15.3.2019 προσλήφθηκε ο ίδιος και ως υπάλληλος γραφείου της ως άνω εταιρείας με πενθήμερη οκτάωρη απασχόληση, με μηνιαίο μισθό 937,55 €. Κέρδη από την ως άνω εταιρεία δεν αποδείχθηκε ότι εισέπραξε για χρονικό διάστημα από 2016 έως και σήμερα. Αντίθετα, όπως προκύπτει από τους ισολογισμούς των ετών 2016 και 2017 (πιο πρόσφατοι δεν προσκομίστηκαν) τα αποτελέσματα αυτών ήταν ζημία 20.287,74 € και 20.467,95 € αντίστοιχα. Η εταιρεία δεν απασχολεί προσωπικό πλην του ίδιου του εναγομένου. Ο ίδιος οφείλει στον ΕΦΚΑ εισφορές συνολικού ποσού 1.300, τις οποίες έχει ρυθμίσει σε δόσεις, χωρίς αυτό το ποσό να μειώνει το μηνιαίο εισόδημά του, αλλά λαμβάνεται υπόψη μόνο για την εκτίμηση της περιουσιακής του κατάστασης. Διαμένει με τη μητέρα του σε μισθωμένη απ’ αυτήν οικία και έτσι δεν βαρύνεται με δαπάνη ενοικίου, όμως συμμετέχει στις λειτουργικές δαπάνες (έξοδα ηλεκτρισμού, ύδρευσης, θέρμανσης και συντήρησης αυτής) με το μηνιαίο ποσό των 150 ευρώ, που του αναλογεί. Έχει κατά κυριότητα και σε εξ αδιαιρέτου ποσοστό 70% (30% η μητέρα του) ένα αυτοκίνητο με αρ. κυκλ. ……. ΙΧΕ, μάρκας VW GOLF 1781 κ.ε. έτους πρώτης κυκλοφορίας 2001, οι πινακίδες του οποίου έχουν κατατεθεί και βρίσκεται σε ακινησία από 9.1.2017. Έχει επίσης ένα δίκυκλο με αρ. κυκλ. ………., 385 κ.ε., με ημερ. πρώτης κυκλ. το έτος 1999. Δεν έχει άλλη κινητή ή ακίνητη περιουσία. Περαιτέρω, αποδείχθηκε ότι τα ανήλικα, ηλικίας ήδη 15 (ο …………….) και 13 (η ……………) ετών κατά την άσκηση της αγωγής, έχουν τις συνηθισμένες ανάγκες διαβιώσεως (τροφή, στέγαση, ενδυμασία, ψυχαγωγία) καθώς και εκπαιδεύσεως ανάλογης προς την ηλικία της. Επιπλέον η ……………, πάσχει από ελκώδη κολίτιδα, ιδιοπαθή φλεγμονώδη νόσο του εντέρου, εξαιτίας της οποίας την 27.1.2020 με απόφαση του ΚΕΠΑ κρίθηκε ότι έχει συνολικό ποσοστό αναπηρίας 67% για χρονικό διάστημα αναδρομικά από 23.9.2019 έως 30.9.2021. Για αυτό το λόγο δικαιούται για το προαναφερόμενο χρονικό διάστημα μηνιαίου επιδόματος 313 €. Επίσης αμφότερα τα τέκνα δικαιούνται μηνιαίου επιδόματος από τον ΟΓΑ που ανέρχεται στο ποσό των 70 € για έκαστο. Και τα δύο επιδόματα (της αναπηρίας και του ΟΓΑ) εισπράττονται για λογαριασμό τους από την ενάγουσα μητέρα τους. Και τα δύο ανήλικα είναι ασφαλισμένα εμμέσως από τον εναγόμενο πατέρα τους στον ΕΦΚΑ, από τον οποίο καλύπτονται οι ανάγκες ιατρικής και φαρμακευτικής τους περίθαλψης. Διαμένουν και τα δύο με την ενάγουσα μητέρα τους. Παρακολουθούν μαθήματα εκμάθησης αγγλικής, για τα οποία απαιτείται δαπάνη 82 € (110 Χ 9 μήνες που διαρκούν τα μαθήματα /12) για τον …………… και 75 € (100 Χ 9 μήνες που διαρκούν τα μαθήματα /12) για την ……………. Επιπλέον παρακολουθούν μαθήματα υποστηρικτικής διδασκαλίας για τα μαθήματα του σχολείου, για τα οποία απαιτείται δαπάνη 113 € (150 Χ 9 μήνες που διαρκούν τα μαθήματα /12) για τον …………… και 94 € (125 Χ 9 μήνες που διαρκούν τα μαθήματα / 12) για την ……………. . Ο ……………. επιπλέον παρακολουθεί και μαθήματα εκμάθησης ταε κβο ντο στον Α.Σ. .. …… για τα οποία απαιτείται δαπάνη 40 € μηνιαίως. Κατά τα διδάγματα της κοινής πείρας και λογικής σε συνδυασμό με τα ως άνω αποδεικτικά μέσα, η αναλογία τους στην κοινόχρηστες δαπάνες λειτουργίας του οίκου τους, όπου διαμένουν έξι άτομα, ανέρχεται, σε 30 € για έκαστο τέκνο, ενώ οι παρεχόμενες προς αυτούς προσωπικές φροντίδες της μητέρας τους, ενόψει της ηλικίας τους, αποτιμώμενες σε χρήμα, ανέρχονται σε 50 € για έκαστο. Οι ανάγκες τους σε σίτιση, ένδυση, υπόδηση, σχολικά είδη, ψυχαγωγία, είδη ατομικής υγιεινής, ανέρχονται σε 180 € μηνιαίως για έκαστο. Οι ανάγκες τους για ιατροφαρμακευτική περίθαλψη καλύπτονται από τον ασφαλιστικό φορέα ΕΦΚΑ, για δε την ……………, που πάσχει από την ως άνω ασθένεια, απαιτείται επιπλέον και δαπάνη 60 € μηνιαίως, για συνήθεις μηνιαίες ιατρικές εξετάσεις απαραίτητες για την παρακολούθηση της πορείας της νόσου, που δεν καλύπτονται από τον ως άνω ασφαλιστικό φορέα. Δεν έχουν περιουσία, ούτε εισοδήματα ή άλλους πόρους πέραν των ως άνω επιδομάτων. Με βάση τις προαναφερόμενες οικονομικές δυνατότητες των διαδίκων και τις εν γένει περιστάσεις η κατά μήνα σε χρήμα διατροφή για τα ανήλικα τέκνα πρέπει να καθοριστεί σε 495 € για τον …………… και σε 489 € για την ……………. Τα ποσά αυτά είναι ανάλογα με τις ανάγκες τους, όπως αυτές προκύπτουν από τις συνθήκες της ζωής τους και ανταποκρίνεται στα απαραίτητα έξοδα για τη διατροφή, συντήρηση, ψυχαγωγία, περίθαλψη και εκπαίδευση των ανηλίκων. Μέρος αυτών καλύπτονται με τα επιδόματα, που λαμβάνει για λογαριασμό τους η ενάγουσα, από τον ΟΓΑ αλλά και με το επίδομα αναπηρίας, που η ίδια εισπράττει για λογαριασμό της …… Ειδικότερα, ποσό 70 € εκ των 495 € του …………… καλύπτεται από το επίδομα του ΟΓΑ και ποσό 70 € και, από τον Οκτώβριο 2019, επιπλέον ποσό 313 € εκ των 489 € της ……………. καλύπτονται από το επίδομα του ΟΓΑ και της αναπηρίας, απομένοντας έτσι ποσό διατροφής για τον …………… 425 € και για την …………… ποσό 419 € και, από τον Οκτώβριο 2019, ποσό 106 €, που πρέπει να καλύψουν οι υπόχρεοι γονείς τους. Με τα δεδομένα αυτά και ιδίως τις οικονομικές δυνατότητες των διαδίκων, η συνεισφορά του εναγόμενου στη μηνιαία διατροφή των ανηλίκων, που αντιστοιχεί σε ποσοστό 69% (937,55 Χ 100 / 937,55 + 420), για το μετά την επίδοση της αγωγής χρονικό διάστημα και μέχρι και τον Ιούλιο του 2022 για τον ……………, που ενηλικιώνεται, και μέχρι και το Σεπτέμβριο του 2021 για την ……………, οπότε λήγει το επίδομα αναπηρίας, που λαμβάνει και θα πρέπει να επανεξεταστεί από την αρμόδια επιτροπή ΚΕΠΑ, για το αν θα συνεχίσει να έχει αναπηρία 67% και να εξακολουθεί να λαμβάνει αυτό, οπότε και τότε θα εξεταστεί εκ νέου και το ποσό της εις χρήμα διατροφής που θα πρέπει να συνεισφέρει ο εναγόμενος, πρέπει να καθοριστεί, για τον ……………, στο ποσό των 293 € και για την ……………, στο ποσό των 289 € και, από τον Οκτώβριο 2019 έως και τον Σεπτέμβριο του 2021, στο ποσό των 73 €, μηνιαίως. Επομένως, η αγωγή έπρεπε να γίνει εν μέρει δεκτή ως κατ’ ουσία βάσιμη και να υποχρεωθεί ο εναγόμενος εκκαλών να καταβάλει μηνιαίως στην εφεσίβλητη, εντός το πρώτου πενθημέρου, για λογαριασμό των ανηλίκων τέκνων τους …………… . και ……………., τα ανωτέρω επιμέρους ποσά, ως συνεισφορά στην διατροφή τους, για το χρονικό διάστημα που προαναφέρθηκε, νομιμοτόκως από την καθυστέρηση καταβολής κάθε δόσης. Το πρωτοβάθμιο δικαστήριο, που έκανε εν μέρει δεκτή την αγωγή, υποχρεώνοντας τον εναγόμενο να καταβάλει στην ενάγουσα εφεσίβλητη για τα ως άνω ανήλικα τέκνα 368 € και 431 € μηνιαίως για χρονικό διάστημα τριών και πέντε ετών αντίστοιχα, για την κατά νόμο διατροφή τους, έσφαλε στην εκτίμηση των αποδείξεων. Μετά ταύτα πρέπει, δεκτής γενομένης της έφεσης του εναγομένου, να εξαφανιστεί η εκκαλουμένη και, αφού κρατηθεί η υπόθεση, να γίνει εν μέρει δεκτή η αγωγή και να υποχρεωθεί ο εκκαλών εναγόμενος στην καταβολή των χρηματικών ποσών, όπως ορίζεται στο διατακτικό, ως συνεισφορά του στη διατροφή των ανηλίκων, για το χρονικό διάστημα που λεπτομερώς καθορίζεται κατωτέρω, εντός του πρώτου πενθημέρου εκάστου μηνός, νομιμοτόκως από την καθυστέρηση καταβολής εκάστης δόσης. Τέλος πρέπει η δικαστική δαπάνη αμφοτέρων των βαθμών δικαιοδοσίας, πέραν των προκαταβληθέντων στον πρώτο βαθμό, να συμψηφιστούν μεταξύ των διαδίκων (ανήλικα τέκνα και πατέρας) λόγω της συγγενικής σχέσης μεταξύ τους (ΚΠολΔ 183, 179).</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p>Δικάζει αντιμωλία των διαδίκων.</p>
   <p>Δέχεται την έφεση τυπικά και κατ’ ουσίαν.</p>
   <p>Εξαφανίζει την με αρ. 2989/2019 απόφαση του Μονομελούς Πρωτοδικείου Πειραιώς.</p>
   <p>Κρατεί την υπόθεση και δικάζοντας επί της με αρ. κατ. ………/2019 αγωγής.</p>
   <p>Δέχεται εν μέρει αυτήν.</p>
   <p>Υποχρεώνει τον εκκαλούντα – εναγόμενο να καταβάλει μηνιαίως, εντός του πρώτου πενθημέρου, στην εφεσίβλητη – ενάγουσα για λογαριασμό των ανηλίκων τέκνων, …………… . και …………… ., την επιμέλεια των οποίων αυτή ασκεί αποκλειστικά, α) το ποσό των 293 € για τον …………… για χρονικό διάστημα από την επίδοση της αγωγής έως και τον Ιούλιο του 2022 και β) για την …………… το ποσό των 289 € από την επίδοση της αγωγής έως και το Σεπτέμβριο του 2019 και το ποσό των 73 € από τον Οκτώβριο του 2019 έως και τον Σεπτέμβριο του 2021, νομιμοτόκως από την καθυστέρηση καταβολής κάθε δόσης.</p>
   <p>Συμψηφίζει μεταξύ των διαδίκων τη δικαστική δαπάνη και των δύο βαθμών δικαιοδοσίας, πέραν των προκαταβληθέντων στον πρώτο βαθμό.</p>
   <p>Κρίθηκε, αποφασίστηκε και δημοσιεύτηκε, με απόντες τους διαδίκους και τους πληρεξουσίους δικηγόρους, στον Πειραιά στις&nbsp;&nbsp; 14 Μαΐου 2021</p>
   <p><strong>Ο ΔΙΚΑΣΤΗΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Η ΓΡΑΜΜΑΤΕΑΣ</strong></p>
  </div><!-- .entry-content -->
 </article>
</div></div></div></body></html>