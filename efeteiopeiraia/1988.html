<html><body><h1>Αριθμός απόφασης 399/2018</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=1988<br/><div class="content"><div class="content-inner">
 <article id="post-1988" class="entry entry-single post-1988 post type-post status-publish format-standard hentry category-24 category-18">
  <h1 class="entry-title entry--item h2">Αριθμός απόφασης 399/2018</h1>
  <div class="entry-content entry--item">
   <div class="printomatic pom-small-black " id="id1811" data-print_target="article"></div>
   <p style="text-align: center;"><strong>Αριθμός&nbsp;&nbsp;&nbsp; &nbsp;399/2018</strong></p>
   <p style="text-align: center;"><strong>ΤΟ ΜΟΝΟΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p>Αποτελούμενο από τη Δικαστή &nbsp;Σοφία Καλούδη, Εφέτη, η οποία ορίσθηκε από τον Πρόεδρο του Τριμελούς Συμβουλίου Διευθύνσεως του Εφετείου Πειραιώς, και από τη Γραμματέα&nbsp; Κ.Δ</p>
   <p style="text-align: center;"><strong>ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center;"><strong>ΚΑΙ ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <p>Ι. Με την κρινόμενη αίτηση ζητείται η αναστολή της αναγκαστικής εκτέλεσης, που επισπεύδεται σε βάρος των ανακοπτόντων δυνάμει της από 25-6-2015 επιταγής προς εκτέλεση κάτωθεν των : α) υπ’αρίθμ……/2015 πρώτου εκτελεστού απογράφου της με αριθμό …../2009 σύμβασης χρηματοδοτικής μίσθωσης, β) ……/2013&nbsp; πρώτου εκτελεστού απογράφου της με αριθμό&nbsp; σύμβασης χρηματοδοτικής μίσθωσης ……./2008, γ) ……./2015 πρώτου εκτελεστού απογράφου της με αριθμό ……/2011 τροποποιητικής πράξης της υπ’αρίθμ. ……/2008 σύμβασης χρηματοδοτικής μίσθωσης, και δ) ……/2015&nbsp; πρώτου εκτελεστού απογράφου της με αριθμό&nbsp; …… /2012 πρόσθετης τροποποιητικής πράξης της υπ’αρίθμ. …../2008&nbsp; σύμβασης χρηματοδοτικής μίσθωσης, μέχρις εκδόσεως της από 10-7-2017 και με αριθμό κατάθεσης ……./2017 έφεσης τους κατά της υπ’αριθμ. 3176/2017 απόφασης του Μονομελούς Πρωτοδικείου Πειραιώς, που προσδιορίστηκε να συζητηθεί ενώπιον του Δικαστηρίου τούτου στις 1-3-2018 και ήδη μετά από αναβολή στις 7-2-2019.&nbsp; Η αίτηση αυτή τυγχάνει&nbsp; απορριπτέα ως απαράδεκτη, γιατί, κατά τα οριζόμενα στη διάταξη του άρθρου 937 παρ.1 περ.3&nbsp; ΚΠολΔ, ως ίσχυε πριν την αντικατάσταση του από το άρθρο 1 άρθρου όγδοου παρ.2 του ν. 4335/2015, και εφαρμόζεται εν προκειμένω, δεδομένου ότι η επιταγή προς εκτέλεση επιδόθηκε στην πρώτη ανακόπτουσα στις 20-11-2015 (βλ. σχετική επισημείωση του δικαστικού επιμελητή στο πρωτοδικείο Αθηνών …….., επί του προσκομιζόμενου αντιγράφου αυτής), δηλαδή πριν την έναρξη ισχύος στις 1-1-2016 των νέων διατάξεων της αναγκαστικής εκτέλεσης (άρθρο 1&nbsp; ένατο παρ.3 και 4 ν. 4335/2015),&nbsp; η προθεσμία και η άσκηση ενδίκων μέσων δεν αναστέλλει την εκτέλεση της απόφασης. Ειδικότερα,&nbsp; μετά τη συζήτηση της ανακοπής και πολύ περισσότερο μετά την έκδοση της οριστικής απόφασης επ` αυτής, δεν μπορεί, με βάση την ανακοπή αυτή, να υποβληθεί αίτηση αναστολής αναγκαστικής εκτέλεσης. Αν, επομένως, ασκηθεί έφεση κατά οριστικής απόφασης, η οποία εκδόθηκε επί ανακοπής κατά της αναγκαστικής εκτέλεσης, δεν μπορεί να ζητηθεί στο Εφετείο αναστολή της εκτέλεσης μέχρι την έκδοση απόφασης επί της έφεσης. Τούτο ενισχύεται και από τη διατύπωση του άρθρου 938 ΚΠολΔ, ως ίσχυε πριν την τροποποίηση των σχετικών διατάξεων του ΚΠολΔ περί αναγκαστικής εκτέλεσης (βιβλίο όγδοο) κατά την οποία η αναστολή μπορεί να διαταχθεί με αίτηση του ανακόπτοντος και όχι και του εκκαλούντος, από το Δικαστή ενώπιον του οποίου εκκρεμεί η ανακοπή, επομένως όχι και η έφεση. Αν, λοιπόν, η διάταξη επέτρεπε την ανωτέρω αναστολή και μετά την έκδοση της οριστικής απόφασης επί της ανακοπής θα είχε διάφορη διατύπωση, δηλαδή ανάλογη με τη διατύπωση των άρθρων 912 και 913 ΚΠολΔ. Επομένως, το Εφετείο δεν έχει αρμοδιότητα&nbsp; να δικάσει αίτηση αναστολής εκτέλεσης μέχρι την έκδοση αποφάσεως επί της έφεσης, που εκκρεμεί ενώπιον του, κατά απόφασης του Μονομελούς Πρωτοδικείου, που απέρριψε ανακοπή κατά της εκτέλεσης του άρθρου 933 ΚΠολΔ (ΕφΠειρ 48/2013 ΤΝΠ ΝΟΜΟΣ). Εξάλλου, οι ανακόπτοντες είχαν ασκήσει κατ’ άρθρο 938 ΚΠολΔ την με αριθμό κατάθεσης …….25-11-2015 αίτηση αναστολής&nbsp; ενώπιον του αρμοδίου καθ’ ύλην Μονομελούς Πρωτοδικείου Πειραιώς, που έγινε δεκτή&nbsp; με την με αριθμό 775/2016 απόφαση του, με την οποία ανεστάλη η προσβαλλόμενη και με την ειδική αίτηση διαδικασία αναγκαστικής εκτέλεσης, μέχρι την έκδοση οριστικής απόφασης επί της ασκηθείσας ανακοπής τους (επί της οποίας έχει εκδοθεί η ήδη&nbsp; εκκαλουμένη απόφαση). Τέλος, επισημαίνεται ως προς&nbsp; τον δεύτερο και τρίτο των αιτούντων ότι δεν συντρέχει στο πρόσωπο τους η ιδιότητα του&nbsp; καθού η εκτέλεση, καθόσον δεν τους έχει επιδοθεί επιταγή προς εκτέλεση. Κατόπιν τούτου, η ένδικη αίτηση αναστολής πρέπει να απορριφθεί κατά τα ανωτέρω και οι&nbsp; αιτούντες να καταδικασθούν στα δικαστικά έξοδα της καθής, λόγω της ήττας τους&nbsp; (άρθρα 106, 176, 180, 183 και 191 παρ. 2 ΚΠολΔ), κατά&nbsp; τα ειδικότερα αναφερόμενα στο διατακτικό.</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p>ΔΙΚΑΖΕΙ αντιμολία των διαδίκων.</p>
   <p>ΑΠΟΡΡΙΠΤΕΙ την&nbsp; αίτηση αναστολής.</p>
   <p>ΚΑΤΑΔΙΚΑΖΕΙ τους αιτούντες&nbsp; στα δικαστικά έξοδα της καθ΄ης η αίτηση,&nbsp; τα&nbsp; οποία ορίζει σε τριακόσια (300) ευρώ.</p>
   <p>Κρίθηκε, αποφασίσθηκε και δημοσιεύθηκε στον Πειραιά σε έκτακτη, δημόσια στο ακροατήριό του συνεδρίαση,&nbsp; στις <strong>&nbsp;25 Ιουνίου 2018</strong>, χωρίς την παρουσία των διαδίκων και των πληρεξουσίων τους δικηγόρων.</p>
   <p><strong>Η &nbsp;&nbsp;ΔΙΚΑΣΤΗΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </strong><strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</strong><strong>&nbsp;&nbsp;Η ΓΡΑΜΜΑΤΕΑΣ</strong></p>
  </div><!-- .entry-content -->
 </article>
</div></div></div></body></html>