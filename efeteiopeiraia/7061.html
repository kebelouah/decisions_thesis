<html><body><h1>Αριθμός απόφασης 141/2021</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=7061<br/><div class="content"><div class="content-inner">
 <article id="post-7061" class="entry entry-single post-7061 post type-post status-publish format-standard hentry category-24 category-18">
  <h1 class="entry-title entry--item h2">Αριθμός απόφασης 141/2021</h1>
  <div class="entry-content entry--item">
   <div class="printomatic pom-small-black " id="id7474" data-print_target="article"></div>
   <p><strong>ΕΦΕΤΕΙΟ ΠΕΙΡΑΙΩΣ</strong></p>
   <p style="text-align: center"><strong>Αριθμός απόφασης&nbsp; 141 /2021</strong></p>
   <p style="text-align: center"><strong>TO</strong><strong> ΜΟΝΟΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Αποτελούμενο από την Δικαστή, Κωνσταντίνα Παπαντωνίου Εφέτη και από τη Γραμματέα Ε.Τ..</p>
   <p style="text-align: center"><strong>ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center"><strong>ΚΑΙ ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Οι &nbsp;υπό κρίση α) από 19.12.2018 και με αριθμό κατάθεσης δικογράφου ΓΑΚ/ΕΑΚ/……./2019 έφεση και β) από 14.5.2019 και με αριθμό κατάθεσης δικογράφου ΓΑΚ/ΕΑΚ/……../2019 αντέφεση, κατά της με αριθμό 3844/2018 οριστικής απόφασης του&nbsp; Μονομελούς Πρωτοδικείου Πειραιώς που συνεκδίκασε αντιμωλία των διαδίκων κατά την ειδική διαδικασία των διαφορών από την οικογένεια, το γάμο και την ελεύθερη συμβίωση και δέχθηκε εν μέρει τις α) από 21.11.2017 και&nbsp; με αριθμό κατάθεσης ΓΑΚ/ΕΑΚ ……./2017 και β) από 27.12.2017 και με αριθμό κατάθεσης ΓΑΚ/ΕΑΚ/ ……../2017 αγωγές των διαδίκων, ασκήθηκαν παραδεκτά, νομότυπα [άρθρα 495 παρ. 1,511,513 παρ 1β, 514, 517, 520 παρ.1 ΚΠολΔ] και εμπρόθεσμα, η μεν έφεση εντός της κατ’ άρθρο 518 παρ.2 ΚΠολΔ τασσομένης προθεσμίας, καθώς ούτε οι διάδικοι επικαλούνται ούτε από τα έγγραφα της δικογραφίας προέκυψε η επίδοση της εκκαλουμένης απόφασης, η δε αντέφεση ασκήθηκε και επιδόθηκε στην αντεφεσίβλητη εντός της τασσόμενης από το άρθρο 591 παρ.1ζ ΚΠολΔ προθεσμίας, όπως προκύπτει από την με αριθμό ….. /21.6.2019 έκθεση επίδοσης που συνέταξε η Δικαστική Επιμελήτρια της περιφέρειας του Εφετείου Πειραιά ……. &nbsp;Σημειωτέον δε οτι οι διάδικοι δεν είχαν υποχρέωση καταβολής παραβόλου Δημοσίου κατά την άσκηση των δικογράφων τους, καθώς οι διαφορές που αφορουν διατροφή τέκνων εξαιρούνται της υποχρέωσης αυτής (άρθρο 4953 εδ. τελ), παραταύτα η εκκαλούσα κατέθεσε με την άσκηση της έφεσής της το με κωδικό ……….. ηλεκτρονικό παράβολο Δημοσίου σε&nbsp; συνδυασμό με την από 19.12.2019 βεβαίωση πληρωμής του, το οποίο πρέπει να της αποδοθεί ανεξαρτήτως της ευδοκίμησης ή μη της έφεσης της. Επομένως, αφού ληφθεί υπόψη η συνάφεια των δύο ως άνω δικογράφων, κρίνεται ότι πρέπει να συνεκδικαστούν, διότι, βάλλουν κατά της ίδιας απόφασης και με τον τρόπο αυτό, διευκολύνεται και επιταχύνεται η διεξαγωγή της δίκης και, παραλλήλως, επέρχεται μείωση εξόδων, ακολούθως δε να ερευνηθούν οι λόγοι που περιέχονται στα ως άνω δικόγραφα ως προς το παραδεκτό και τη βασιμότητά τους (άρθρα 246, 522, 533 παρ. 1 ΚΠολΔ).&nbsp; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Στην κρινόμενη περίπτωση, με την από 21.11.2017 και με αριθμό κατάθεσης ΓΑΚ/ΕΑΚ ………/2017 αγωγή της, η ενάγουσα εξέθετε ότι στα πλαίσια νόμιμου γάμου που σύναψε με τον εναγόμενο απέκτησαν δύο ανήλικα τέκνα, τον ……. και τον …….. γεννηθέντα την 2.5.2011 και 14.1.2014 αντίστοιχα. Οτι η έγγαμη συμβίωση των διαδίκων διασπάστηκε την 16.7.2017, με την αποχώρηση του εναγομένου από τη συζυγική τους εστία και έκτοτε ασκεί προσωρινά την επιμέλεια των τέκνων τους. Ζήτησε δε με την αγωγή της να ανατεθεί οριστικά στην ίδια η επιμέλεια των ανήλικων τέκνων των διαδίκων, επικαλούμενη το συμφέρον των τελευταίων, να υποχρεωθεί ο εναγόμενος να της καταβάλει ως μηνιαία διατροφή των ανήλικων τέκνων τους το ποσό των 1.800 ευρώ, αναλυόμενο&nbsp; σε ποσό 1010 ευρώ για την διατροφή του ….. και ποσό 790 ευρώ για την διατροφή του …., και δη προκαταβολικά εως την πέμπτη ημέρα εκάστου μηνός και για χρονικό διάστημα δυο ετών από την επίδοση της αγωγής και νομιμότοκα από την καθυστέρηση κάθε μηνιαίας δόσης, να της παραχωρηθεί η αποκλειστική χρήση της οικογενειακής στέγης, να κηρυχθεί η εκδοθησσομένη απόφαση προσωρινά εκτελεστή, να απαγγελθεί χρηματική ποινή 1.000 ευρώ και προσωπική κράτηση έξι μηνών σε βάρος του εναγόμενου για κάθε παράβασης της εκδοθησσομένης απόφασης και να υποχρεωθεί ο τελευταίος στην καταβολή της δικαστικής της δαπάνης. Ο ενάγων (εναγόμενος της ως άνω αγωγής) με την από 27.12.2017 και με αριθμό κατάθεσης ΓΑΚ/ΕΑΚ/ ………/2017 αγωγή του, ζήτησε να ανατεθεί η επιμέλεια των ανηλικών τέκνων και στους δυο γονείς, να κατανεμηθεί μεταξύ τους ο χρόνος άσκησής της, εναλλάξ από τον κάθε γονέα ανά εξάμηνο, επικουρικά δε να ρυθμιστεί το δικαίωμα επικοινωνίας του με τα ανωτέρω ανήλικα τέκνα του, κατα τα εκτιθέμενα στην αγωγή, να απειληθεί σε βάρος της εναγομένης προσωπική κράτηση διάρκειας 3 μηνών και χρηματική ποινή ποσού 3.000 ευρώ για κάθε παραβίαση&nbsp; της εκδοθησσομένης απόφασης και να υποχρεωθεί η τελευταία στην καταβολή της δικαστικής του δαπάνης. Οι αγωγές συνεκδικάστηκαν αντιμωλία των διαδίκων κατά την ειδική διαδικασία των διαφορών από την οικογένεια, το γάμο και την ελεύθερη συμβίωση και επ αυτών εκδόθηκε η με αριθμό 3844/2018 οριστική απόφαση του Μονομελούς Πρωτοδικείου Πειραιώς, με την οποία έγιναν εν μέρει δεκτές οι αγωγές, απορρίφθηκε το αίτημα παραχώρησης της οικογενειακής στέγης στην ενάγουσα ως ουσία αβάσιμο, ανατέθηκε οριστικά η επιμέλεια των ανήλικων τέκνων των διαδίκων στην ενάγουσα μητέρα τους, υποχρεώθηκε ο εναγόμενος να καταβάλει στην ενάγουσα προκαταβολικά εντός του πρώτου πενθημέρου εκάστου μηνός και για χρονικό διάστημα δυο ετών από την επομένη της επίδοσης της αγωγής, το ποσό των 280 ευρώ ως μηνιαία διατροφή του ανήλικου τέκνου τους ..… και το ποσό των 170 ευρώ ως μηνιαία διατροφή του ανήλικου τέκνου τους ..…. και ρυθμίστηκε η επικοινωνία των ανήλικων τέκνων των διαδίκων με τον πατέρα τους, κατά τα αναλυτικώς αναφερόμενα στην εκκαλουμένη απόφαση. Κατά της απόφασης αυτής άσκησε έφεση η ενάγουσα-εναγομένη &nbsp;παραπονούμενη για λόγους που ανάγονται σε εσφαλμένη εφαρμογή του νόμου και πλημμελή εκτίμηση των αποδείξεων και ζητεί να εξαφανιστεί η εκκαλουμένη κατά το μέρος που απέρριψε την αγωγή της ώστε να γίνει αυτή καθ ολοκληρίαν δεκτή. Ο δε ενάγων- εναγόμενος ομοίως προσβάλλει την εκκαλουμένη απόφαση με την ασκηθείσα αντέφεση και ζητεί την εξαφάνιση ή την μεταρρύθμιση αυτής έτσι ώστε να απορριφθεί καθ ολοκληρία η αγωγή της ενάγουσας. Αμφότεροι οι διάδικοι ζητούν την καταδίκη του αντιδίκου τους στην καταβολή της δικαστικής τους δαπάνης και για τους δύο βαθμούς δικαιοδοσίας.&nbsp; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Από την επανεκτίμηση των καταθέσεων των μαρτύρων των διαδίκων που εξατάστηκαν ένορκα στο ακροατήριο του πρωτοβάθμιου Δικαστηρίου και περιέχονται στα ταυτάριθμα με την εκκαλουμένη πρακτικά του, των με αριθμούς ………../27.3.2018 ένορκων βεβαιώσεων ενώπιον της Ειρηνοδίκη Πειραιά που λήφθηκαν με μέριμνα της ενάγουσας μετά από νομότυπη κλήτευση του αντιδίκου της, όπως προκύπτει από την με αριθμό …/22.3.2018 έκθεση επίδοσης του Δικαστικού Επιμελητή στην περιφέρεια του Εφετείου Αθηνών, ……., των με αριθμούς ……./2017 και ……/2018 ένορκων βεβαιώσεων ενώπιον της Ειρηνοδίκου Πειραιά, οι οποίες λήφθηκαν στα πλαίσια δίκης ασφαλιστικών μέτρων μεταξύ των ίδιων διαδίκων και εκτιμώνται ως δικαστικά τεκμήρια, την επισκόπηση των φωτογραφιών η γνησιότητα των οποίων δεν αμφισβητήθηκε, και όλων των εγγράφων που προσκομίζουν και επικαλούνται οι διάδικοι, είτε είναι πρόσφορα για πλήρη απόδειξη είτε για τη συναγωγή δικαστικών τεκμηριων, εκτός από όσα κατωτέρω θα αναφερθούν ειδικότερα και από τα διδάγματα της κοινής πείρας, που λαμβάνονται υπόψη αυτεπαγγέλτως, αποδείχτηκαν τα ακόλουθα πραγματικά περιστατικά: Οι διάδικοι τέλεσαν νόμιμο πολιτικό γάμο στις 27.11.2010 στον Πειραιά, ο οποίος ιερολογήθηκε κατά τους κανόνες της Ανατολικής Ορθόδοξης Εκκλησίας την 13.7.2012. Από τον γάμο αυτό οι διάδικοι απέκτησαν δυο τέκνα, τον …. που γεννήθηκε την 2.5.2011 και τον …. που γεννήθηκε την 14.1.2014. Η έγγαμη συμβίωση των διαδίκων διακόπηκε οριστικά την 16.7.2017, οπότε ο εναγόμενος αποχώρησε από την οικογενειακή εστία. Εκτοτε τα ανήλικα τέκνα των διαδίκων διαμένουν με την μητέρα τους, αρχικά εν τοις πράγμασι, εν συνεχεία δυνάμει της με αριθμό 419/2018 απόφασης του Μονομελούς Πρωτοδικείου Πειραιά, που δίκασε κατά την διαδικασία των ασφαλιστικών μέτρων και ανέθεσε την προσωρινή επιμέλεια των ανήλικων τέκνων των διαδίκων στην ίδια και τέλος&nbsp; δυνάμει της εκκαλουμένης&nbsp; απόφασης, με την οποία η επιμέλειά τους ανατέθηκε οριστικά στην ενάγουσα –μητέρα τους, διάταξη η οποία δεν βάλλεται με λόγο έφεσης. Περαιτέρω, με την εκκαλουμένη απόφαση ρυθμίστηκε η επικοινωνία του εναγομένου με τα ανήλικα τέκνα του ως ακολούθως: α) Κάθε πρώτο και τρίτο Σαββατοκύριακο εκάστου μηνός από ώρα 18:00 της Παρασκευής έως ώρα 20:00 της Κυριακής, β) Κάθε Τρίτη και Πέμπτη εκάστης εβδομάδας από ώρα 17:00 έως 20:00, γ) Κατά τις εορτές των Χριστουγέννων τα μονά έτη από ώρα 10:00 της 23<sup>ης</sup> Δεκεμβρίου έως&nbsp; ώρα 18:00 της 30<sup>ης</sup> Δεκεμβρίου, και τα ζυγά έτη από ώρα 10:00&nbsp; της 31<sup>η</sup>ς Δεκεμβρίου έως ώρα 18:00 της 6<sup>ης</sup> Ιανουαρίου, δ) Κατά τις εορτές του Πάσχα τα ζυγά έτη από ώρα 10:00 του Σαββάτου του Λαζάρου έως ώρα 18:00&nbsp; του Μεγάλου Σαββάτου, και τα μονά έτη από ώρα 10:00&nbsp; του Μεγάλου Σαββάτου έως ώρα 18:00 της Κυριακής του Θωμά, ε) Κατά τις καλοκαιρινές διακοπές τα ζυγά έτη το μήνα Αύγουστο και τα μονά έτη το μήνα Ιούλιο και στ) τις υπόλοιπες ημέρες, ήτοι όταν ο εναγόμενος δεν έχει δικαίωμα επικοινωνίας με τα τέκνα του δικαιούται να επικοινωνεί τηλεφωνικά όλες τις ημέρες από 19:00 έως 19:30. Ορίστηκε ακόμα οτι ο πατέρας θα παραλαμβάνει τα ανήλικα τέκνα του από την οικία της μητέρας τους και θα τα παραδίδει στην οικία αυτή κατά τη λήξη της επικοινωνίας. Ακόμα, κατά τον χρόνο που τα ανήλικα διανυκτερεύουν στην οικία του πατέρα στα πλαίσια άσκησης του δικαιώματος επικοινωνίας του, η μητέρα θα έχει το δικαίωμα να επικοινωνεί τηλεφωνικά με τα ανήλικα τέκνα της από ώρα 19:00 έως ώρα 19:30. Η μητέρα των ανηλίκων ισχυρίζεται οτι εσφαλμένα η εκκαλουμένη απόφαση κατά την ρύθμιση της επικοινωνίας, δέχθηκε την διανυκτέρευση των ανήλικων στην οικία του πατέρα τους, λαμβανομένων υπόψη της ηλικίας τους και των ειδικών συνθηκών που έχουν δημιουργηθεί λόγω της σχετικής απροθυμίας των τέκνων των διαδίκωνπρος τούτο και την ανάγκη παρέμβασης αστυνομικών αρχών προκειμένου να πραγματοποιείται η εν λόγω επικοινωνία.&nbsp; Τα γεγονότα αυτά, δεν μπορούν να οδηγήσουν σε περιορισμό της επικοινωνίας του πατέρα με τα τέκνα του, καθώς η ρύθμιση αυτή δεν κρίνεται οτι εξυπηρετεί το συμφέρον των ανηλίκων, το οποίο&nbsp; συνίσταται στην ανάπτυξη ισχυρών και μακροχρόνιων δεσμών με αμφότερους τους γονείς τους, με τους οποίους στα πλαίσια του δυνατού πρέπει να μοιράζονται την καθημερινότητά τους. Οι δε γονείς οφείλουν να συνεργάζονται ανεξαρτήτως των μεταξύ τους διαφορών ώστε να διαμορφώσουν τις προυποθέσεις μιας ομαλής καθημερινότητας και διαπαιδαγώγησης των τέκνων τους. Στην κρινόμενη περίπτωση αποδείχθηκε οτι ο πατέρας των ανήλικων τέκνων ενδιαφέρεται γι αυτά και είναι ικανός να τα φροντίσει κατά τα διαστήματα άσκησης του δικαιώματος της επικοινωνίας τους και επομένως ορθώς ρυθμίστηκε με τον τρόπο που ανωτέρω εκτέθηκε η επικοινωνία τους με την εκκαλουμένη απόφαση, απορριπτομένων των περί του αντιθέτου ισχυρισμών της μητέρας των ανήλικων. Ομοίως απορριπτέος ως άνευ αντικειμένου&nbsp; είναι και ο λόγος έφεσης με τον οποίο η εκκαλούσα ισχυρίζεται οτι εσφαλμένα η εκκαλουμένη απόφαση διέταξε τη διαβίβαση αντιγράφου αυτής στην Εισαγγελία Ανηλίκων του Πρωτοδικείου Πειραιώς, προκειμένου να διαταχθούν από εκείνη συνεδρίες&nbsp; στο Ελληνικό Κέντρο Ψυχικής Υγιεινής και Ερευνών του Πειραιά, διάρκειας ενός έτους από τη δημοσίευση της εκκαλουμένης, για τα ως άνω ανήλικα, ώστε να διαπιστωθεί εαν υπάρχει βελτίωση της συμπεριφοράς τους εν γένει και έναντι των γονέων τους, καθώς όπως προκύπτει από το με αριθμό πρωτοκόλλου …../17.2.2020 έγγραφο του Ελληνικού Κέντρου Ψυχικής Υγιεινής και Ερευνών, η εκκαλούσα με τα τέκνα της συνεργάστηκαν και παρακολουθήθηκαν από το εν λόγω κέντρο, για το οριζόμενο από την εκκαλουμένη απόφαση χρονικό διάστημα, το οποίο είχε παρέλθει κατά το χρόνο συζήτησης της έφεσης. Περαιτέρω, αποδείχθηκε οτι τα ανήλικα τέκνα των διαδίκων δεν διαθέτουν περιουσία ούτε εισοδήματα και ενόψει της ανηλικότητάς του δεν μπορούν να εργαστούν, με αποτέλεσμα να δικαιούνται διατροφή από τους ανιόντες τους. Η εκκαλούσα μητέρα τους είναι αξιωματικός του Λιμενικού Σώματος και λαμβάνει καθαρές μηνιαίες αποδοχές ποσού 1.520 ευρώ, όπως προκύπτει από την εκκαθάριση της μισθοδοσίας της για τον μήνα Μάρτιο του έτους 2018, ενώ ο ισχυρισμός του αντεφεσίβλητου οτι τα εισοδήματά της ανέρχονται στο ποσό των&nbsp; 1.700 ευρώ, δεν αποδεικνύεται για το επίδικο χρονικό διάστημα, καθώς η επικαλούμενη από τον ίδιο από 15.2.2018 βεβαίωση αποδοχών της, με μέσο όρο απολαβών ποσού 1.680 ευρώ αφορά προγενέστερο, μη επίδικο, χρονικό διάστημα και δη το έτος 2016. Επιπλέον διαμένει στην ιδιόκτητη οικία που αποτελούσε την κοινή συζυγική οικία των διαδίκων, επί της οδού …………,στον Πειραιά, για την αγορά της οποίας είχε λάβει δάνειο για την αποπληρωμή του οποίου καταβάλλει μηνιαίως το ποσό των 820 ευρώ περίπου, ποσό το οποίο δεν προαφαιρείται από το εισόδημά της, λαμβάνεται όμως υπόψη ως επιπλέον βασική της ανάγκη και ως στοιχείο προσδιοριστικό των συνθηκών διαβίωσής της. Εκτός από την παραπάνω οικία, επιφανείας 73 τ.μ., με αποθήκη και χώρο στάθμευσης τυγχάνει συγκυρία σε ποσοστό 25%&nbsp; εξ αδιαιρέτου διαμερίσματος επιφανείας 73 τ.μ., στον Πειραιά, στο οποίο&nbsp; διαμένει η μητέρα της και μιας πεπαλαιωμένης οικίας επιφανείας 45 τ.μ., στην περιοχή …. Αχαίας, ακίνητα από τα οποία δεν λαμβάνει κάποιο εισόδημα.Τέλος είναι ιδιοκτήτρια ενός αυτοκινήτου τύπου Opel Corsa, έτους πρώτης κυκλοφορίας 2004, που χρησιμοποιεί για τις ανάγκες μετακίνησης της ίδιας και των τέκνων της. Η ιδια έχει καταθέσεις ποσού 11.608,62 ευρώ, ενώ δεν αποδείχθηκε οτι είναι η κύρια δικαιούχος προθεσμιακής κατάθεσης ποσού 39.000 ευρώ και τούτο επειδή το προσκομιζόμενο από τον αντεκκαλούντα έγγραφο με ημερομηνία 6.1.2017 που επιγράφεται ως χαρτοφυλάκιο φυσικού προσώπου και δη της εκκαλούσας, στο οποίο αναφέρεται οτι είναι κύρια δικαιούχος της προαναφερθείσας προθεσμιακής κατάθεσης, δεν συνιστά νόμιμο αποδεικτικό μέσο, καλύπτόμενο από τη διάταξη του άρθρου 1445 του Α.Κ., καθώς δεν αποδεικνύεται οτι ήρθε στην κατοχή του αντεκκαλούντος με νόμιμο τρόπο, ήτοι οτι είναι έγγραφο που έχει συνταχθεί και χορηγηθεί σε αυτόν από αρμόδια Αρχή, στην έννοια της οποίας δεν εμπίπτουν τα τραπεζικά ιδρύματα, μετά από νόμιμη εισαγγελική παραγγελία. Επιπλέον δεν πληρεί τα στοιχεία του ιδιωτικού εγγράφου κατ άρθρο 443 ΚΠολΔ, καθώς δεν φέρει υπογραφή του εκδότη αυτού. Σημειώνεται οτι η εκκαλουσα αν και συνομολογεί την ύπαρξη της κατάθεσης αυτής, εν τούτοις αρνείται οτι η ίδια είναι η κύρια δικαιούχος έτσι ώστε να μην μπορεί να συναχθεί ομολογία της. Αντίθετα δε υποδεικνύει οτι κύρια δικαιούχος του ποσού της κατάθεσης, το οποίο προήλθε από καταβολή αποζημίωσης λόγω εργατικού ατυχήματος στο οποίο θανατώθηκε ο πατέρας της,&nbsp; είναι η μητέρα της και η ίδια απλά συνσυνδικαιούχος αυτού, με σκοπό την παροχή βοήθειας στην κύρια δικαιούχο για τη διαχείριση αυτής, ισχυρισμός που επιβεβαιώνεται και από την κατάθεση του μάρτυρά της στο ακροατήριο. Ακόμα η εκκαλούμενη απόφαση δέχθηκε οτι η εκκαλούσα διατηρεί απαίτηση κατά της ………., ποσού 37.000 ευρώ, βάσει μιας συναλλαγματικής εκδοθείσας σε διαταγή της ίδιας και αποδοχής της οφειλέτριας αυτής, με ημερομηνία λήξης 17.9.2017, πλην όμως δεν αποδείχθηκε οτι το ως άνω ποσό εισπράχθηκε από την εκκαλούσα, ώστε να ενσωματωθεί στην περιουσία της. Το γεγονός δε οτι στον λογαριασμό του αδελφού της εκκαλούσας κατά τις ημερομηνίες 5 και 14 Ιουλίου έτους 2017 η φερόμενη ως οφειλέτρια της τελευταίας κατέθεσε το συνολικό ποσό των 3.000 ευρώ, δεν αποδεικνύει εισπραξη της απαίτησης που ενσωματώνει η εν λόγω συναλλαγματική αφού δεν προκύπτει οτι αιτία της καταβολής αυτής υπήρξε η εν λόγω φερόμενη απαίτηση, συνεκτιμούμενου του γεγονότος οτι τα ως ανω ποσά κατατέθηκαν σε διάστημα προ της λήξης της συναλλαγματικής. Ο αντεκκαλών είναι υπαξιωματικός του Λιμενικού Σώματος με μηνιαίο μισθό ποσού 1400 ευρω κατά μέσο όρο, όπως προκύπτει από τις βεβαιώσεις αποδοχών του για τον μήνα Δεκέμβριο του έτους 2017 και τους μήνες Ιανουάριο, Φεβρουάριο, Μάρτιο του έτους 2018, όπως ορθά έκρινε η εκκαλουμένη απόφαση και οχι 1.300 ευρώ όπως ισχυρίζεται ο αντεκκαλών. Επιπλέον ο ίδιος τυγχάνει κύριος μιας οικίας στη Δραπετσώνα Πειραιά, επιφανείας 85,08 τ.μ. με μια θέση στάθμευσης στην ίδια πολυκατοικία, την οποία αγόρασε με δάνειο για την αποπληρωμή του οποίου καταβάλλει μηνιαίως το ποσό των 490 ευρώ, τα οποία δεν προαφαιρούνται από το εισόδημά του αλλά συνυπολογίζονται ως στοιχείο προσδιοριστικό των συνθηκών διαβίωσης του και ως επιπλέον βιοτική του ανάγκη. Στο ως άνω ακίνητο διαμένει η αδελφή του αντεκκαλούντος, ενώ ο ίδιος μετά τη διάσπαση της έγγαμης συμβίωσής του με την εκκαλούσα διαμένει στην παλαιά πατρική του οικία, κυριότητας της αδελφής του, όπου περιστασιακά διαμένει και η μητέρα του. Επίσης είναι συγκύριος κατά ποσοστό 25% εξ αδιαιρέτου, ενός οικοπέδου που βρίσκεται στο ….. Κοζάνης, έκτασης 638 τ.μ., και ενός αγροτεμαχίου επιφάνειας 8 περίπου στεμμάτων στην ίδια περιοχή και είναι συγκύριος σε ποσοστό 3,125% εξ αδιαιρέτου αγροτεμαχίων περίπου 50 στρεμμάτων στην ίδια περιοχή της Κοζάνης, χωρίς να λαμβάνει κάποιο εισόδημα. Επίσης είναι ιδιοκτήτης μιας δίκυκλης μοτοσυκλέτας έτους πρώτης κυκλοφορίας 2012. Δεν αποδείχθηκε οτι ο αντεκκαλών έχει άλλα εισοδήματα, και δη απο εργασία που παρέχει τρεις φορές την εβδομάδα ως προσωπικό ασφαλείας στην οικία εφοπλιστή&nbsp; στην ……., καθώς οι εξετασθέντες μάρτυρες δεν έχουν πληροφόρηση για τις δραστηριότητές του από την έναρξη της διάστασής του με την σύζυγό του και εφεξής, στις προσκομιζόμενες δε φωτογραφίες απεικονίζεται μια οικία με ένα σταθμευμένο αυτοκίνητο τύπου γκολφ χρώματος μπλε, το οποίο δεν αποδεικνύεται οτι είναι το αυτοκίνητο του αδελφού του και οτι το χρησιμοποιεί περιστασιακά&nbsp; ο αντεκαλών, επιπλέον δε είναι ιδιαίτερα δυσχερής από την πλευρά του αντεκκαλούντος η ανάληψη δεύτερης εργασίας με δεδομένο οτι εργάζεται σε κυλιόμενες βάρδιες και έκτακτες υπηρεσίες. Η εκκαλουμένη απόφαση που έκρινε ομοίως ορθά εκτίμησε τις αποδείξεις και ο περί του αντιθέτου λόγος έφεσης τυγχάνει απορριπτέος ως αβάσιμος. Επιπλέον, παρά τα αντιθέτως κριθέντα από την εκκαλουμένη απόφαση, δεν αποδείχθηκε οτι ο αντεκκαλών εισπράττει ενοίκιο από την παραχώρηση της οικίας του στην αδελφή του, καθώς οι μάρτυρες που αναφέρθηκαν στο εν λόγω θέμα επανέλαβαν απλά τον ισχυρισμό της εκκαλούσας, χωρίς να αναφέρουν περιστατικά από τα οποία να προκύπτει οτι έχουν ιδια γνώση, ο δε μάρτυράς της στο ακροατήριο δεν προσδιόρισε ούτε τον χρόνο έναρξης της μίσθωσης, ούτε την συνέχιση αυτής μετά τη διάσπαση της έγγαμης συμβίωσης των διαδίκων. Ακόμα σημειώνεται οτι μετά τη διάσπαση της έγγαμης συμβίωσης των διαδίκων ο αντεκκαλών διαμένει σε σπί τι ιδιοκτησίας της αδελφής του χωρίς να καταβάλει ενοίκιο, στο οποίο κατά καιρούς διαμένει και η μητέρα του, Υπό τις άνω σκέψεις συνάγεται οτι ο αντεκκαλών έχει παραχωρήσει την οικία του στην αδελφή του και η τελευταία έχει παραχωρήσει στον αντεκκαλούντα την δική της ιδιοκτησία, άνευ ανταλλάγματος, γενομένου δεκτού του σχετικού λόγου εντέφεσης. Περαιτέρω καθε ένας από τους διαδίκους επιβαρύνεται με τα έξοδα συντήρησης της οικίας του, της διατροφής, δαπάνες ένδυσης και υπόδησης, ενώ δεν βαρύνονται με υποχρέωση διατροφής έτερων προσώπων πλην των ανήλικων τέκνων τους. &nbsp;Από τους&nbsp; ανήλικους ο μεν …. ήταν, κατά το χρόνο συζήτησης της αγωγής, μαθητής της πρώτης τάξης του δημοτικού σχολείου. Παρακολουθεί μαθήματα σε δημόσιο σχολείο, αλλά μαθαίνει αγγλικά και κάνει μελέτη των μαθημάτων του στο κέντρο ξένων γλωσσών και δια βιου μάθησης της ……….. με δίδακτρα 50 ευρώ μηνιαίως (600 ευρώ ετησίως)&nbsp; για το σχολικό έτος 2017-2018 και με δίδακτρα ποσού 114 ευρώ μηνιαίως (1370 ευρώ ετησίως) για το σχολικό έτος 2018-2019. Επιπλέον και τα δυο ανήλικα τέκνα των διαδικων παρακολουθούν μαθήματα κολύμβησης για τα οποία καταβάλλουν το ποσό των 30 ευρώ μηναιώς, όπως προκύπτει από την με ημερομηνία 13.11.2017 απόδειξη καταβολής. Ο ……. επιπλέον αθλείται στο ποδόσφαιρο με ετήσια συνδρομή ποσού 200 ευρώ, και στο ταεκ βοντο, για το οποίο όμως δεν προκύπτει δαπάνη, καθώς δεν προσκομίζεται σχετική απόδειξη, ενώ ο αντεκκαλών ισχυρίζεται οτι δεν καταβάλλεται αμοιβή στους προπονητές του για την αιτία αυτή καθώς η υπηρεσία αυτή παρέχεται δωρεάν από αξιωματικούς του Λιμενικού Σώματος, συναδέλφους των διαδίκων. Ακόμα παρά το γεγονός οτι ο ………. παρουσιάζει πρόβλημα πλατυποδίας δεν αποδείχθηκαν ιδιαίτερες δαπάνες για την αντιμετώπιση του προβλήματος αυτού, καθώς η εκκαλούσα προσκομίζει μια απόδειξη ποσού 324 ευρώ που αφορά δαπάνη για την αγορά ορθοπεδικών υποδημάτων και πελμάτων ιδιοδεκτικότητας, η οποία όμως έχει λάβει χώρα αρκετά πριν το κρίσιμο χρονικό διάστημα, ήτοι το έτος 2015, ενώ η αγορά υποδήματος ποσού 70 ευρώ την 17.1.2017, δεν εκφεύγει σημαντικά της συνήθους δαπάνης για την υπόδηση των παιδιών της ηλικίας του ανήλικου. Περαιτέρω, τα ανήλικα τέκνα των διαδίκων, όπως προκύπτει από την με αριθμό πρωτοκόλλου 25.10.2017 γνωμοδότηση της ΑνΥΕ, χρήζουν 15 συνεδριών ειδικής διαπαιδαγώγησης, και 5 συνεδριών συμπεριφοράς λόγω διαταραχών συμπεριφοράς που αντιμετωπίζουν οι οποίες καλύπτονται από τον ασφαλιστικό τους φορέα. Ομοίως από τον ασφαλιστικό φορέα των ανηλίκων καλύπτεται εν όλω η εν μέρει και η ορθοδοντική δαπάνη για τον …….., χωρίς όμως η εκκαλούσα να προσδιορίζει το επακριβές ποσό που τυχόν υπολείπεται να καλύψει η ίδια ώστε να μπορεί το Δικαστήριο να επιδικάσει σχετικό κονδύλιο. Οι λοιπές δαπάνες των ανηλίκων τέκνων των διαδίκων, σίτισης ένδυσης, ψυχαγωγίας, μετακίνησης είναι οι συνήθεις δαπάνες παιδιών της αντίστοιχης ηλικίας. Με βάση τα προαναφερόμενα το Δικαστήριο κρίνει οτι για την ανάλογη με τις ανάγκες των ανήλικων διατροφή όπως αυτή προκύπτει από τις συνθήκες ζωής τους, απαιτείται για το επίδικο διάστημα, ενόψει της οικονομικής και προσωπικής κατάστασης τωνγονέων τους, το ποσό των 450 ευρώ για τον …. και το ποσό των 300 ευρώ για τον …. για το χρονικό διάστημα από την επομένη της επίδοσης της αγωγής μέχρι και τον Αύγουστο του 2018 και το ποσό των 515 ευρώ για τον …. από τον Σεπτέμβιο του έτους 2018 και μέχρι το τέλος του επίδικου χρονικού διαστήματος, λόγω της αυξημένης δαπάνης των διδάκτρων του, η οποία κατά τα διδάγματα της κοινής πείρας θα διακυμανθεί στο ίδιο ποσό περίπου και για την επόμενη σχολική χρονιά (Σεπτέμβριος 2019 και εντεύθεν) και το ποσό των 300 ευρώ για τον ….. Στα ποσά αυτά συνυπολογίζονται και οι αποτιμώμενες σε χρήμα συναφείς με την περιποίηση και την φροντίδα τους, υπηρεσίες που τους προσφέρει η εκκαλούσα μητέρα τους. Από το συνολικό αυτό ποσό ο αντεκκαλών είναι σε θέση να καταβάλει, με βάση την προαναφερθείσα οικονομική του δυνατότητα και την προσωπική του κατάσταση, συνσχετιζόμενη με την αντίστοιχη οικονομική δυνατότητα και την προσωπική κατάσταση της εκκαλούσας, η οποία αν και έχει ελαφρώς υψηλότερες αποδοχές έχει και αυξημένες βιοτικές ανάγκες λόγω της υψηλής δόσης αποπληρωμής του δανείου της ως ανωτέρω εκτέθηκε, να καλύψει το κονδύλιο των 420 ευρώ για το πρώτο χρονικό διάστημα (ήτοι από την επομένη της επίδοσης της αγωγής έως και τον Αυγουστο του έτους 2018 αναλυόμενο στο ποσό των 260 ευρώ για τον …. και στο ποσό των 160 ευρώ για τον … και &nbsp;το ποσό των 460 ευρώ για το δεύτερο χρονικό διάστημα, (ήτοι από τον Σεπτέμβριο του ετους 2018 μέχρι το τέλος του επίδικου χρονικού διαστήματος) αναλυόμενο στο ποσό των 300 ευρώ για τον ….. και στο ποσό των 160 ευρώ για τον …… Το υπόλοιπο αναγκαίο για την διατροφή των ανηλίκων ποσό, βαρύνει την εκκαλούσα, η οποία έχει κατά το νόμο συντρέχουσα και ανάλογη των οικονομικών και των εν γένει δυνατοτήτων της υποχρέωση διατροφής των ανήλικών, την οποία καλύπτει με την προσφορά της προσωπικής της φροντίδας που παρέχεται κατά τη συνοίκησή τους αλλά και με το εισόδημα της εργασίας της. Εσφαλε επομένως η εκκαλουμένη απόφαση που δέχθηκε οτι οι ανάγκες των τέκνων των διαδίκων ανέρχονται στο ποσό των 500 ευρώ για τον …. και στο ποσό των 300 ευρώ για τον …. για όλο το επίδικο χρονικό διάστημα και υποχρέωσε τον αντεκκαλούντα να καταβάλει το ποσό των 280 ευρώ για τον ….. και το ποσό των 170 ευρώ για τον ….. και πρέπει αφού γίνουν εν μέρει δεκτές η έφεση ως προς τον προσδιορισμό των αναγκών του ανήλικου γιου των διαδίκων ….. και η αντέφεση, να εξαφανιστεί στο σύνολό της η εκκαλουμένη για το ενιαίο της εκτέλεσης, να κρατηθούν οι αγωγές των διαδίκων και αφού συνεκδικαστούν να γίνουν εν μέρει δεκτές, να ανατεθεί η επιμέλεια των ανήλικων τέκνων των διαδίκων αποκλειστικά στη μητέρα τους, να ρυθμιστεί η επικοινωνία του εναγομένου με αυτά κατά τον τρόπο που στο διατακτικό της παρούσας αναφέρεται, να υποχρεωθεί ο εναγόμενος να καταβάλει στην ενάγουσα μηνιαία διατροφή για λογαριασμό των τέκνων τους, προκαταβολικά εντός του πρώτου πενθημέρου εκάστου μηνός, για χρονικό διάστημα 2 ετών από την επομένη της επίδοσης της αγωγής και δη νομιμότοκα από την καθυστέρηση καταβολής κάθε μηνιαίας δόσης και έως την εξόφληση. Να απορριφθεί το αίτημα της ενάγουσας για την παραχώρηση της χρήσης της οικογενειακής στέγης στην ίδια, αφού ο εναγόμεος έχει αποχωρήσει από αυτήν ως ουσιαστικά αβάσιμο. Να διαταχθεί η παράδοση των ανήλικων στην μητέρα τους στην οποία ανατίθεται η επιμέλεια, με απειλή σε βάρος του εναγομένου χρηματικής ποινής ύψους 200 ευρώ και προσωπικής κράτησης ενός μήνα για κάθε παραβίαση της ανωτέρω διάταξης περί παράδοσης των τέκνων (άρθρα 950 παρ.1 ΚΠολΔ), ενώ τα δικαστικά έξοδα και των δυο βαθμών δικαιοδοσίας πρέπει να συμψηφιστούν λόγω της σχέσης των διαδίκων ως συζύγων και συγγενών εξ αίματος πρώτου βαθμού (άρθρα 179 , 183 και 191 παρ2 ΚΠολΔ).</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p><strong>ΣΥΝΕΚΔΙΚΑΖΕΙ </strong>τις από α) 19.12.2018 και με αριθμό κατάθεσης δικογράφου στη Γραμματεία του παρόντος Δικαστηρίου ΓΑΚ/ΕΑΚ/……./2019 έφεση και β) 14.5.2019 και με αριθμό κατάθεσης δικογράφου στη Γραμματεία του παρόντος Δικαστηρίου ΓΑΚ/ΕΑΚ/……./2019 αντέφεση, αντιμωλία των διαδίκων.</p>
   <p><strong>ΔΕΧΕΤΑΙ </strong>τυπικά και εν μέρει ως ουσιαστικά βάσιμες την έφεση και την αντέφεση.</p>
   <p><strong>ΔΙΑΤΑΣΣΕΙ</strong> την απόδοση του παραβόλου που κατατέθηκε με την άσκηση της έφεσης και αναφέρεται στο σκεπτικό της παρούσας, στην εκκαλούσα</p>
   <p><strong>ΕΞΑΦΑΝΙΖΕΙ</strong> την με αριθμό 3844/2018 οριστική απόφαση του Μονομελούς Πρωτοδικείου Πειραιώς.</p>
   <p><strong>ΚΡΑΤΕΙ ΚΑΙ ΣΥΝΕΚΔΙΚΑΖΕΙ</strong> αντιμωλία των διαδίκων τις&nbsp; από α) 21.11.2017 και&nbsp; με αριθμό κατάθεσης ΓΑΚ/ΕΑΚ ……./2017 και β) 27.12.2017 και με αριθμό κατάθεσης ΓΑΚ/ΕΑΚ/ ……../2017 αγωγές των διαδίκων ενώπιον του Μονομελούς Πρωτοδικείου Πειραιώς.</p>
   <p><strong>ΔΕΧΕΤΑΙ </strong>&nbsp;εν μέρει τις αγωγές. <strong>&nbsp;</strong></p>
   <p><strong>ΑΝΑΘΕΤΕΙ</strong> οριστικά την επιμέλεια των ανήλικων τέκνων των διαδίκων … και ……… στη μητέρα τους,</p>
   <p><strong>ΔΙΑΤΑΣΣΕΙ </strong>την απόδοση των ως άνω ανήλικων στην μητέρα τους. <strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </strong></p>
   <p><strong>ΑΠΕΙΛΕΙ</strong> σε βάρος του εναγομένου χρηματική ποινή ύψους διακοσίων (200) ευρώ και προσωπική κράτηση ενός μήνα για κάθε παραβίαση της ανωτέρω διάταξης.</p>
   <p><strong>ΡΥΘΜΙΖΕΙ</strong> την προσωπική επικοινωνία του ενάγοντος πατέρα των ανηλίκων τέκνων των διαδίκων … και ….. με αυτά ως εξής: α) Κάθε πρώτο και τρίτο Σαββατοκύριακο εκάστου μηνός από ώρα 18:00 της Παρασκευής έως ώρα 20:00 της Κυριακής, β) Κάθε Τρίτη και Πέμπτη εκάστης εβδομάδας από ώρα 17:00 έως 20:00, γ) Κατά τις εορτές των Χριστουγέννων τα μονά έτη από ώρα 10:00 της 23<sup>ης</sup> Δεκεμβρίου έως ώρα 18:00 της 30<sup>ης</sup> Δεκεμβρίου, και τα ζυγά έτη από ώρα 10:00 της 31<sup>η</sup>ς Δεκεμβρίου έως ώρα 18:00 της 6<sup>ης</sup> Ιανουαρίου, δ) Κατά τις εορτές του Πάσχα τα ζυγά έτη από ώρα 10:00 του Σαββάτου του Λαζάρου έως ώρα 18:00 του Μεγάλου Σαββάτου, και τα μονά έτη από ώρα 10:00&nbsp; του Μεγάλου Σαββάτου έως ώρα 18:00 της Κυριακής του Θωμά, ε) Κατά τις καλοκαιρινές διακοπές τα ζυγά έτη το μήνα Αύγουστο και τα μονά έτη το μήνα Ιούλιο και στ) τις υπόλοιπες ημέρες, ήτοι όταν ο εναγόμενος δεν έχει δικαίωμα επικοινωνίας με τα τέκνα του δικαιούται να επικοινωνεί τηλεφωνικά όλες τις ημέρες από 19:00 έως 19:30. Ο ενάγων θα παραλαμβάνει τα ανήλικα τέκνα του από την οικία της μητέρας τους και θα τα παραδίδει στην οικία αυτή κατά τη λήξη της επικοινωνίας. Ακόμα, κατά τον χρόνο που τα ανήλικα διανυκτερεύουν στην οικία του πατέρα στα πλαίσια άσκησης του δικαιώματος επικοινωνίας του, η μητέρα θα έχει το δικαίωμα να επικοινωνεί τηλεφωνικά με τα ανήλικα τέκνα της από ώρα 19:00 έως ώρα 19:30</p>
   <p><strong>ΑΠΕΙΛΕΙ </strong>&nbsp;σε βάρος της εναγομένης προσωπική κράτηση διάρκειας ενός μηνός και χρηματική ποινή ποσού διακοσίων (200) ευρώ για κάθε παραβίαση της παραπάνω διάταξης.</p>
   <p><strong>ΥΠΟΧΡΕΩΝΕΙ</strong> τον εναγόμενο να προκαταβάλλει το πρώτο πενθήμερο εκάστου μηνός, στην ενάγουσα για λογαριασμό των ανήλικων τέκνων τους, το ποσό των τετρακοσίων είκοσι (420) ευρώ για το χρονικό διάστημα&nbsp; από την επομένη της επίδοσης της αγωγής έως και τον Αυγουστο του έτους 2018, αναλυόμενο στο ποσό των διακοσίων (260) ευρώ για τον ….. και στο ποσό των εκατόν εξήντα (160) ευρώ για τον …. και και το ποσό των τετρακοσίων εξήντα (460) ευρώ για το χρονικό διάστημα, από τον Σεπτέμβριο του έτους 2018 μέχρι το τέλος του επίδικου χρονικού διαστήματος των δυο ετών, αναλυόμενο στο ποσό των τριακοσίων (300) ευρώ για τον …. και στο ποσό των εκατόν εξήντα (160)&nbsp; ευρώ για τον …., νομικότοκα από την καθυστέρηση πληρωμής κάθε δόσης και μέχρι την εξόφληση.</p>
   <p><strong>ΣΥΜΨΗΦΙΖΕΙ </strong>τη δικαστικά έξοδα των διαδίκων, πέραν των προκαταβληθέντων εκ μέρους του εναγομένου και για τους δυο βαθμούς δικαιοδοσίας.</p>
   <p><strong>ΚΡΙΘΗΚΕ</strong>, αποφασίσθηκε και δημοσιεύθηκε στον Πειραιά στις 5-3-2021&nbsp;&nbsp; σε έκτακτη και δημόσια συνεδρίαση στο ακροατήριο του Δικαστηρίου αυτού με απόντες τους διαδίκους και τους πληρεξούσιους δικηγόρους τους.</p>
   <p><strong>Η ΔΙΚΑΣΤΗΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Η ΓΡΑΜΜΑΤΕΑΣ</strong></p>
   <p>Και αντ αυτής λόγω μεταθέσεως και αναχώρησης, &nbsp;η Πρόεδρος</p>
   <p>του Τριμελούς Συμβουλίου Διεύθυνσης του Εφετείου Πειραιώς,</p>
   <p>Αγγελική Κοφφα, Πρόεδρος Εφετών</p>
  </div><!-- .entry-content -->
 </article>
</div></div></div></body></html>