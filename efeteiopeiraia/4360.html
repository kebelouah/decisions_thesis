<html><body><h1>Αριθμός Απόφασης 226/2018</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=4360<br/><div class="content"><div class="content-inner">
 <article id="post-4360" class="entry entry-single post-4360 post type-post status-publish format-standard hentry category-24 category-18">
  <h1 class="entry-title entry--item h2">Αριθμός Απόφασης 226/2018</h1>
  <div class="entry-content entry--item">
   <div class="printomatic pom-small-black " id="id5593" data-print_target="article"></div>
   <p style="text-align: center;"><strong>Αριθμός 226/2018</strong></p>
   <p style="text-align: center;"><strong>ΤΟ ΜΟΝΟΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p>&nbsp;Αποτελούμενο από τη Δικαστή&nbsp; Σοφία Καλούδη, Εφέτη, η οποία ορίσθηκε από τον Πρόεδρο του Τριμελούς Συμβουλίου Διευθύνσεως του Εφετείου Πειραιώς, και από τη Γραμματέα&nbsp; Κ. Δ.</p>
   <p style="text-align: center;"><strong>ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center;"><strong>ΚΑΙ ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <p>Ι. Από την υπ΄ αρ. …./9-1-2017 έκθεση επιδόσεως του Δικαστικού Επιμελητή στο Πρωτοδικείο Πειραιά ……, την οποία προσκομίζει και επικαλείται ο αιτών&nbsp; Δήμος, προκύπτει ότι ακριβές αντίγραφο της ένδικης αιτήσεως, με πράξη καταθέσεως, ορισμού δικασίμου και κλήση προς συζήτηση για την αρχικώς ορισθείσα δικάσιμο της 2-3-2017, οπότε αναβλήθηκε η συζήτηση της αιτήσεως για την αναφερόμενη στην αρχή της παρούσας δικάσιμο, επιδόθηκε&nbsp; νομοτύπως&nbsp;&nbsp; στον πρώτο&nbsp; των καθ΄ ων η αίτηση. Αυτός, όμως, δεν εμφανίσθηκε, ούτε εκπροσωπήθηκε από πληρεξούσιο Δικηγόρο κατά την παρούσα δικάσιμο, κατά την οποία η υπόθεση εκφωνήθηκε νόμιμα στη σειρά της από το οικείο πινάκιο. Κατά συνέπεια πρέπει να δικαστεί ερήμην, πλην όμως, η διαδικασία θα προχωρήσει σαν να ήταν και αυτός παρών (άρθρα 18 παρ. 1β΄ και 19 παρ. 7δ΄ του Ν. 2882/2001, σε συνδυασμό με τα άρθρα 271 παρ. 1, 2 και 226 παρ. 4 του ΚΠολΔ).</p>
   <p>ΙΙ. Κατά το άρθρο 9 παρ. 3 ν.1337/1983, όπως τροποποιήθηκε με το άρθρο 11 παρ. 2 ν. 3212/2003, στην περίπτωση πράξης εφαρμογής πολεοδομικού σχεδίου η εισφορά σε χρήμα, την οποία πρέπει να συνεισφέρει ο ιδιοκτήτης ακινήτου που εντάσσεται στο σχέδιο, υπολογίζεται με βάση το εμβαδόν της ιδιοκτησίας, όπως αυτή διαμορφώνεται με την πράξη εφαρμογής, και την τιμή ζώνης του οικοπέδου κατά το χρόνο κύρωσης της πράξης εφαρμογής. Περαιτέρω, κατά το άρθρο 8 παρ. 7 του ίδιου νόμου, αναλογική εφαρμογή του άρθρου 9 γίνεται και σε περίπτωση που η συμμετοχή σε γη πρέπει να ληφθεί από μη ρυμοτομούμενο τμήμα ιδιοκτησίας. Εφόσον, δε, κατά την κρίση της Αρχής το τμήμα γης, που πρόκειται να αποτελέσει αντικείμενο εισφοράς, δεν είναι αξιοποιήσιμο πολεοδομικά, ή η αφαίρεση του είναι φανερά επιζήμια για την ιδιοκτησία, μπορεί να μετατρέπεται σε ισάξια χρηματική συμμετοχή, που διατίθεται αποκλειστικά για τη δημιουργία κοινόχρηστων χώρων και για κοινωνικές χρήσεις και σκοπούς. &nbsp;Περαιτέρω, κατά το άρθρο 12 παρ. 13 του ίδιου νόμου 1337/1983, &nbsp;που προστέθηκε με το άρθρο 11 παρ. 3 του ν. 3212/2003, ο προσδιορισμός της αξίας των τμημάτων που μετατρέπονται σε χρηματική εισφορά σύμφωνα με την προαναφερόμενη διάταξη του άρθρου 8 παρ. 7 γίνεται από το αρμόδιο δικαστήριο σύμφωνα με τις διατάξεις του ν. 2881/2001, με τον οποίο κυρώθηκε ο Κώδικας Αναγκαστικών Απαλλοτριώσεων Ακινήτων (Κ.Α.Α.Α.). Σύμφωνα δε, με τα οριζόμενα στις παραγράφους 1 και 2 του άρθρου 19 ν.2882/2001, όπως αντικαταστάθηκε από την παρ. 11 του άρθρου 76 ν.4146/2013 (ΦΕΚ Α 90/18-4-2013) «1. Αρμόδιο να προσδιορίσει προσωρινώς την αποζημίωση είναι το μονομελές εφετείο, στην περιφέρεια του οποίου βρίσκεται η απαλλοτριούμενη έκταση ή το μεγαλύτερο μέρος αυτής. 2. Το μονομελές εφετείο αποφαίνεται ύστερα από αίτηση κάθε ενδιαφερομένου, που κατατίθεται στον γραμματέα του». Η διάταξη του ανωτέρω εδαφίου εφαρμόζεται και στις απαλλοτριώσεις για τις οποίες δεν έχει δημοσιευθεί η κήρυξη αυτών κατά τη δημοσίευση του παρόντος. Κατά την&nbsp; έννοια της μεταβατικής αυτής διάταξης, που περιλαμβάνει έναν πλήρη και σαφή κανόνα διαχρονικού δικαίου, οι&nbsp; ως άνω δικονομικές διατάξεις του άρθρου 19 ν. 2882/2001 δεν εφαρμόζονται στις απαλλοτριώσεις, η κήρυξη των οποίων είχε ολοκληρωθεί&nbsp; με την δημοσίευση τους στο ΦΕΚ (άρθρο 1 ν. 2882/2001) μέχρι 18-4-2013. Στη περίπτωση δε πολεοδομικής και ρυμοτομικής απαλλοτρίωσης, ο καθορισμός ακινήτων ως κοινοχρήστων χώρων με πράξη έγκρισης, αναθεώρησης, τροποποίησης ή επέκτασης ρυμοτομικού σχεδίου ή, εφόσον πρόκειται για πολεοδόμηση κατά το σύστημα του Ν. 1337/1983 (ΦΕΚ 33 Α΄), με την έγκριση πολεοδομικής μελέτης, ισοδυναμεί με κήρυξη αναγκαστικής απαλλοτρίωσης των χώρων αυτών (Ολ Στε 603/2008, ΝΟΜΟΣ). Ειδικότερα, η ρυμοτομική απαλλοτρίωση κηρύσσεται&nbsp;&nbsp; με τη δημοσίευση στο ΦΕΚ του σχετικού προεδρικού διατάγματος τροποποίησης του ρυμοτομικού σχεδίου και όχι με την πράξη τακτοποίησης και αναλογισμού ακινήτων, που αποτελεί μέρος της διαδικασίας συντέλεσης της απαλλοτρίωσης των ρυμοτομούμενων τμημάτων και η εγκριτική αυτής πράξη δεν δημοσιεύεται στο ΦΕΚ. Περαιτέρω, η πράξη εφαρμογής, που προβλέπεται στο άρθρο 12 ν. 1337/1983 και η εγκριτική αυτής πράξη ομοίως δεν δημοσιεύεται στο ΦΕΚ, αντικατέστησε την πράξη τακτοποίησης και αναλογισμού ακινήτων και αποτελεί τη σχεδιαστική προϋπόθεση της πραγμάτωσης του οικιστικού δικαίου, στηρίζεται&nbsp; δε στη σχετική πολεοδομική μελέτη των άρθρων 43, 44 και 215 του Κώδικα Βασικής Πολεοδομικής Νομοθεσίας (άρθρα 6 και &amp; ν. 1337/1983, Κ. Χορομίδη Η αναγκαστική απαλλοτρίωση δ ΈΚΔ., 2008 σελ. 404-405) (ΜΕφ Πατρ 317/2017 ΕλλΔνη 2017,1731).</p>
   <p>Στη προκείμενη περίπτωση με την ένδικη αίτησή του ο αιτών εκθέτει ότι με το από 11-2-1991 ΠΔ (ΦΕΚ 74 Δ/14-2-1991), όπως αναθεωρήθηκε με το ΠΔ της 20-9-1995 (ΦΕΚ 1049 Δ/30-11-1995), της 21-6-1996 (ΦΕΚ 742Δ/11-7-1996), της 5-4-2000 (ΦΕΚ 208/7-4-2000) και της 1-4-2002 (ΦΕΚ 363 Δ/8-5-2002) εγκρίθηκε η πολεοδομική μελέτη τμημάτων της πολεοδομικής ενότητας Ελαιώνα των Δήμων Αθηναίων, Αγίου Ιωάννη Ρέντη, Αιγάλεω, Περιστερίου και Ταύρου , και&nbsp;&nbsp; τροποποιήθηκε το εγκεκριμένο&nbsp; ρυμοτομικό σχέδιο της περιοχής, και ότι ακολούθως σε εκτέλεση των ανωτέρω διαταγμάτων και σύμφωνα με τις διατάξεις του άρθρου 12 του Ν 1337/1983 εκδόθηκε η Μεμονωμένη Πράξη Εφαρμογής Μ 6/93 της Δ/νσεως Περιβάλλοντος της Νομαρχίας Πειραιώς, η οποία κυρώθηκε με την 26931/563/1993&nbsp; απόφαση του Νομάρχη Πειραιώς,&nbsp; που αφορά τμήμα της περιοχής Ελαιώνα του τέως Δήμου Αγ. Ιωάννη Ρέντη και νυν Δήμου Νικαίας – Αγίου Ιωάννη Ρέντη, όπου&nbsp; ευρίσκονται και οι&nbsp; ρυμοτομούμενες, για την δημιουργία κοινόχρηστων χώρων,&nbsp; ιδιοκτησίες των καθων, η οποία διορθώθηκε με τη με αριθμό Μ6Α1/2010 διορθωτική Πράξη Εφαρμογής, που&nbsp; κυρώθηκε με την Π9312 /Β1048 /2010&nbsp; απόφαση του Νομάρχη Πειραιώς και καταχωρήθηκε στο Κτηματολογικό Γραφείο Νικαίας με αριθμό …../16-9- 2013. Ζητεί&nbsp;&nbsp; δε να καθοριστεί προσωρινή τιμή μονάδας αποζημίωσης στο ποσό των 750 ευρώ ανά τμ. των αναφερόμενων στην αίτηση ακινήτων των καθών με Κωδικό Κτηματογράφησης&nbsp; ….. και ….., που αποτελεί την οφειλόμενη από αυτές εισφορά γης σε χρήμα.&nbsp;&nbsp; Σύμφωνα με τα προαναφερθέντα το&nbsp; δικαστήριο τούτο είναι καθύλην αναρμόδιο για την εκδίκαση της υπό κρίση αίτησης, που αφορά σε ρυμοτομική απαλλοτρίωση της οποίας η κήρυξη είχε ολοκληρωθεί πριν την έναρξη ισχύος του ν. 4146/2013, με την δημοσίευση στο ΦΕΚ των ανωτέρω προεδρικών διαταγμάτων. Σύμφωνα, επομένως, με τα οριζόμενα στη διάταξη του άρθρου 46 ΚΠολΔ, που&nbsp; κατά το άρθρο 18 παρ. 1 β του ν. 2882/2001 εφαρμόζεται και στην ειδική διαδικασία του ν. 2882/2001, το παρόν&nbsp; Δικαστήριο πρέπει να κηρυχθεί καθ` ύλη&nbsp; αναρμόδιο&nbsp; και η υπόθεση να παραπεμφθεί στο Μονομελές Πρωτοδικείο Πειραιώς, που είναι αρμόδιο καθύλη και κατά τόπο δικαστήριο κατ’άρθρο 19 ν. 2882/2001, όπως ίσχυε πριν την προαναφερθείσα αντικατάστασή του από το άρθρο 11 ν.4146/2013. (ΕφΠειρ 580/.2015 ΝΟΜΟΣ, ΕφΘεσ 389/2014, ΝΟΜΟΣ). Τέλος, λόγω του οριστικού χαρακτήρα της απόφασης ο αιτών&nbsp; πρέπει&nbsp; να καταδικαστεί στην καταβολή των δικαστικών εξόδων της δεύτερης και τρίτου των καθών, μειωμένα κατά το ήμισυ (άρθρο 281 παρ.2 ν. 3463/2006), κατά τα ειδικότερα αναφερόμενα στο διατακτικό, κατά παραδοχή&nbsp; σχετικού αιτήματος των τελευταίων (άρθρα 176, και 191 παρ. 2 του ΚΠολΔ).</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p>ΔΙΚΑΖΕΙ ερήμην του πρώτου καθού η αίτηση και αντιμολία των λοιπών διαδίκων.</p>
   <p>Κηρύσσει εαυτό καθύλη αναρμόδιο</p>
   <p>Παραπέμπει την αίτηση να δικασθεί&nbsp; ενώπιον του Μονομελούς Πρωτοδικείου Πειραιώς.</p>
   <p>Καταδικάζει τον αιτούντα&nbsp; σε μέρος των δικαστικών εξόδων της δεύτερης και του τρίτου&nbsp; των καθών, τα οποία ορίζει σε&nbsp; διακόσια (200) ευρώ.</p>
   <p>Κρίθηκε, αποφασίσθηκε και δημοσιεύθηκε στον Πειραιά σε έκτακτη, δημόσια στο ακροατήριό του συνεδρίαση,&nbsp; στις <strong>&nbsp;29 Μαρτίου 2018</strong>, χωρίς την παρουσία των διαδίκων και&nbsp;&nbsp; των πληρεξουσίων δικηγόρων όσων εξ αυτών παραστάθηκαν.</p>
   <p><strong>Η&nbsp;&nbsp; ΔΙΚΑΣΤΗΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </strong><strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</strong><strong>&nbsp;&nbsp;Η ΓΡΑΜΜΑΤΕΑΣ</strong></p>
  </div><!-- .entry-content -->
 </article>
</div></div></div></body></html>