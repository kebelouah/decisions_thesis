<html><body><h1>Αριθμός απόφασης 99/2021</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=6902<br/><div class="content"><div class="content-inner">
 <article id="post-6902" class="entry entry-single post-6902 post type-post status-publish format-standard hentry category-18 category-25">
  <h1 class="entry-title entry--item h2">Αριθμός απόφασης 99/2021</h1>
  <div class="entry-content entry--item">
   <div class="printomatic pom-small-black " id="id4574" data-print_target="article"></div>
   <p><strong>ΕΦΕΤΕΙΟ ΠΕΙΡΑΙΩΣ</strong></p>
   <p><strong>ΤΑΚΤΙΚΗ&nbsp; ΔΙΑΔΙΚΑΣΙΑ</strong></p>
   <p style="text-align: center"><strong>Αριθμός&nbsp; απόφασης :</strong></p>
   <p style="text-align: center"><strong>99/ 202</strong><strong>1</strong></p>
   <p style="text-align: center"><strong>ΤΟ ΤΡΙΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p>Συγκροτήθηκε από τους Δικαστές Αικατερίνη Νομικού, Πρόεδρο Εφετών, Παρασκευή Μπερσή, Εφέτη, Δημήτριο Καβαλλάρη, Εισηγητή Εφέτη και από τη Γραμματέα Τ.Λ..</p>
   <p style="text-align: center"><strong>ΑΦΟΥ ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center"><strong>ΣΚΕΦΤΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <p>Σύμφωνα με τη διάταξη του άρθρου &nbsp;524 § 3 του ΚΠολΔ, όπως τροποποιήθηκε με το άρθρο 1, &nbsp;άρθρο τρίτο του ν. 4335/2015, με ισχύ από τις 1.1.2016, σε περίπτωση ερημοδικίας του εκκαλούντος, η έφεση απορρίπτεται. Από τη διάταξη αυτή &nbsp;συνάγεται ότι επί ερημοδικίας του&nbsp; εκκαλούντος στην κατ’ έφεση δίκη, το δικαστήριο ερευνά, εάν τη συζήτηση επισπεύδει ο &nbsp;εκκαλών ή ο εφεσίβλητος και η έφεση απορρίπτεται ερήμην του&nbsp; εκκαλούντος, που επιμελήθηκε για τη συζήτηση ή κλητεύθηκε νομίμως γι’ αυτή,&nbsp; ως ανυποστήρικτη,&nbsp; χωρίς να ερευνηθεί η ουσία της υπόθεσης. Η απόρριψη της έφεσης, λόγω της ερημοδικίας του&nbsp; εκκαλούντος, γίνεται κατ’ ουσίαν και όχι για τυπικό λόγο, διότι, αν και &nbsp;στην πραγματικότητα οι λόγοι της έφεσης δεν εξετάζονται ως προς το παραδεκτό και τη βασιμότητα τους, θεωρείται κατά πλάσμα νόμου ότι είναι αβάσιμοι και για το λόγο αυτό είναι πάντοτε απορριπτέοι, αφού δεν δίνεται στο δικαστήριο η δυνατότητα έκδοσης αντίθετης απόφασης περί παραδοχής τους (βλ. ΟλΑΠ 16/1990 Δ/νη 41.804,&nbsp; ΑΠ 355/2016, ΑΠ 467/2016 ΑΠ 268/2016, ΕφΠατρ 156/2019, &nbsp;ΤριμΕφΛαρ 8/2016, ΤριμΕφΛαρ 11/2016, ΤριμΕφΛαρ 27/2016 ΤΝΠ ΔΣΑ).</p>
   <p>Στην προκειμένη περίπτωση, &nbsp;εισάγεται προς συζήτηση η από&nbsp; 04-10-2019&nbsp; και με αρ. καταθ. ………../2019 έφεσή του εκκαλούντος σωματείου, &nbsp;τελούντος υπό εκκαθάριση, &nbsp;κατά της με αριθ. &nbsp;2507/2019 απόφασης του Μονομελούς Πρωτοδικείου Πειραιώς, που εκδόθηκε με την τακτική διαδικασία. &nbsp;Κατά την εκφώνηση της υπόθεσης στη σειρά του οικείου πινακίου το εκκαλούν δεν εμφανίσθηκε ούτε&nbsp; εκπροσωπήθηκε από πληρεξούσιο Δικηγόρο, όπως δε προκύπτει από την έκθεση κατάθεσης δικογράφου της Γραμματέως του Εφετείου Πειραιώς (αρ. καταθ………/2018 έφεση) η&nbsp; συζήτηση της κρινόμενης εφέσεως προσδιορίστηκε με την επιμέλεια του εφεσίβλητου. Επιπλέον από&nbsp; την προσκομιζόμενη κι επικαλούμενη από το εφεσίβλητο, με &nbsp;αριθμό ………/722-10-2019 έκθεση &nbsp;επιδόσεως του δικαστικού επιμελητή στο Εφετείο Αθηνών ………….., &nbsp;προκύπτει ότι ακριβές επικυρωμένο αντίγραφο της υπό κρίση έφεσης &nbsp;με&nbsp; κλήση προς συζήτηση για την παρούσα συνεδρίαση, επιδόθηκε νομότυπα κι εμπρόθεσμα στο εκκαλούν (επιτρεπτώς στην μία από τους εκκαθαριστές αυτού, κατ΄άρθρο &nbsp;άρθρο 126 § 2 ΚΠολΔ, σε συνδυασμό με τη διάταξη του άρθρου άρθρο 128&nbsp; § 4 ΚΠολΔ). Συνεπώς το εκκαλούν αφού έχει κλητευθεί νομότυπα κι εμπρόθεσμα, πρέπει να δικασθεί ερήμην και να απορριφθεί η έφεσή του &nbsp;ως ανυποστήρικτη, χωρίς περαιτέρω έρευνα αυτής (άρθρο 524 § 3 ΚΠολΔ). Περαιτέρω,&nbsp; το εκκαλούν πρέπει να καταδικασθεί στα δικαστικά έξοδα του εφεσίβλητου, του παρόντος βαθμού δικαιοδοσίας, ως διάδικος που ηττήθηκε, κατά παραδοχή σχετικού αιτήματος του τελευταίου (άρθρα 176, 183, 189 § 1, 191 § 2 ΚΠολΔ), και τέλος να καθορισθεί το νόμιμο παράβολο ερημοδικίας για την περίπτωση ασκήσεως ανακοπής ερημοδικίας κατά της παρούσας (άρθρο 505 § 2 ΚΠολΔ).</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p>ΔΙΚΑΖΕΙ ερήμην του εκκαλούντος.</p>
   <p>ΟΡΙΖΕΙ το παράβολο άσκησης ανακοπής ερημοδικίας στο ποσό των διακοσίων&nbsp; (200) ευρώ.</p>
   <p>ΑΠΟΡΡΙΠΤΕΙ την έφεση.</p>
   <p>ΕΠΙΒΑΛΛΕΙ σε βάρος του εκκαλούντος, τα δικαστικά έξοδα του εφεσίβλητου, για τον παρόντα βαθμό δικαιοδοσίας, τα οποία ορίζει σε εξακόσια (600) ευρώ.</p>
   <p>ΚΡΙΘΗΚΕ, αποφασίσθηκε &nbsp;στον Πειραιά, στις <strong>10.12.2020</strong>&nbsp; και δημοσιεύθηκε σε έκτακτη δημόσια συνεδρίαση στο ακροατήριό του στον Πειραιά, χωρίς την παρουσία του εφεσίβλητου και του πληρεξουσίου του &nbsp;Δικηγόρου, στις &nbsp;<strong>11 Φεβρουαρίου 2021</strong>.</p>
   <p><strong>&nbsp;&nbsp;&nbsp;&nbsp;&nbsp;&nbsp;&nbsp; Η ΠΡΟΕΔΡΟΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Η ΓΡΑΜΜΑΤΕΑΣ </strong></p>
  </div><!-- .entry-content -->
 </article>
</div></div></div></body></html>