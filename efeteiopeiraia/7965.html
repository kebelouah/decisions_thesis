<html><body><h1>Αριθμός απόφασης 533/2021</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=7965<br/><div class="content"><div class="content-inner">
 <article id="post-7965" class="entry entry-single post-7965 post type-post status-publish format-standard hentry category-24 category-18">
  <h1 class="entry-title entry--item h2">Αριθμός απόφασης 533/2021</h1>
  <div class="entry-content entry--item">
   <div class="printomatic pom-small-black " id="id81" data-print_target="article"></div>
   <p><strong>ΕΦΕΤΕΙΟ ΠΕΙΡΑΙΩΣ</strong></p>
   <p style="text-align: center"><strong>Αριθμός&nbsp;&nbsp; 533 /2021</strong></p>
   <p style="text-align: center"><strong>ΤΟ ΜΟΝΟΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p>Αποτελούμενο από τον Δικαστή, Ηλία Σταυρόπουλο, Εφέτη, τον οποίο όρισε η Πρόεδρος του Τριμελούς Συμβουλίου Διεύθυνσης του Εφετείου και τη Γραμματέα Τ.Λ..</p>
   <p>Συνεδρίασε δημόσια στο ακροατήριο του στις ………… για να δικάσει την εξής υπόθεση μεταξύ:</p>
   <p><strong>Του εκκαλούντος</strong> : ……………., ο οποίος εκπροσωπήθηκε από τον πληρεξούσιο δικηγόρο του Γεώργιο Κιαουλιά με δήλωση (ΚΠολΔ 242 παρ. 2).</p>
   <p><strong>Του εφεσίβλητου</strong> : ……………, που παραστάθηκε μετά της πληρεξούσιας δικηγόρου του Μαργαρίτας Πετράκη.</p>
   <p>Ο εφεσίβλητος άσκησε ενώπιον του Μονομελούς Πρωτοδικείου Πειραιώς την με αρ. κατ. …………../2018 αγωγή. Το Δικαστήριο με την με αριθμό <strong>913/2020</strong> οριστική του απόφαση δέχθηκε εν μέρει αυτήν.</p>
   <p>Την οριστική αυτή απόφαση προσέβαλε ο εναγόμενος εκκαλών με την από 30.6.2020 και με αρ. κατ. ………../2020 έφεση προς το Δικαστήριο τούτο.</p>
   <p>Οι διάδικοι αναφέρθηκαν στις προτάσεις που κατέθεσαν και ζήτησαν να γίνουν δεκτές.</p>
   <p style="text-align: center"><strong>ΜΕΛΕΤΗΣΕ ΤΗ ΔΙΚΟΓΡΑΦΙΑ ΚΑΙ</strong></p>
   <p style="text-align: center"><strong>ΣΚΕΦΤΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <p>Από το συνδυασμό των διατάξεων των άρθρων 524 παρ. 1 – 2 και 528 ΚΠολΔ, προκύπτει ότι ενώπιον των δευτεροβάθμιων δικαστηρίων η προφορική συζήτηση είναι υποχρεωτική μόνον στην περίπτωση κατά την οποία η έφεση κατά της πρωτόδικης απόφασης ασκήθηκε από τον διάδικο που δικάστηκε στον πρώτο βαθμό ερήμην, οπότε, με την τυπική παραδοχή της έφεσης, η οποία λειτουργεί ως υποκατάστατο της καταργηθείσας αναιτιολόγητης ανακοπής ερημοδικίας, εξαφανίζεται η πρωτόδικη απόφαση, μέσο, στα όρια που καθορίζονται από την έφεση και τους πρόσθετους λόγους, χωρίς, να απαιτείται να ευδοκιμήσει προηγουμένως κάποιος λόγος της έφεσης, και αναδικάζεται η υπόθεση από το εφετείο, η συζήτηση ενώπιον του οποίου γίνεται πλέον προφορικά. Στην περίπτωση αυτή, που είναι υποχρεωτική η προφορική συζήτηση ενώπιον του Εφετείου, δεν έχει εφαρμογή η διάταξη του άρθρου 242 παρ. 2 ΚΠολΔ και δεν είναι επιτρεπτή η παράσταση κατά τη συζήτηση με κοινή δήλωση των διαδίκων, που υπογράφεται από τους πληρεξούσιους δικηγόρους τους ή με δήλωση του ενός ή ορισμένων μόνον πληρεξουσίων, ότι δεν θα παραστούν κατά την εκφώνηση. Η κατά το άρθρο 528 ΚΠολΔ απαγόρευση της παράστασης με δήλωση πληρεξουσίου δικηγόρου ισχύει όχι μόνον για το διάδικο, ο οποίος δικάστηκε στον πρώτο βαθμό σαν να ήταν παρών, αλλά και για τον αντίδικο του, ο οποίος είχε παραστεί κανονικά, (γιατί διαφορετικά προφορική συζήτηση δε νοείται), ώστε να παρέχεται η δυνατότητα εκατέρωθεν ακροάσεως και κατ` αντιδικία συζητήσεως της υποθέσεως, για να εξασφαλίζεται η αρχή της δίκαιης δίκης, σύμφωνα με τη διάταξη του άρθρου 6 της ΕΣΔΑ. Εάν ο μη προσήκοντος παριστάμενος και γι’ αυτό ερήμην δικαζόμενος διάδικος είναι ο εκκαλών, τότε η έφεσή του απορρίπτεται σύμφωνα με τη διάταξη του άρθρου 524 παρ 3 ΚΠολΔ και η απόρριψη συντελείται κατ’ ουσία, ανεξάρτητα από την υποβολή ή μη σχετικού αιτήματος του εφεσίβλητου, διότι ο εκκαλών με την απουσία του ή τη μη προσήκουσα παράστασή του θεωρείται ότι παραιτείται από την έφεση και αποδέχεται την πρωτόδικη απόφαση (ΑΠ 1478/2019 δημ. στην ιστοσελίδα του Αρείου Πάγου, ΑΠ 476/2017, ΑΠ 1858/2014, ΑΠ 2150/2014, ΑΠ 251/2009 δημ. ΝΟΜΟS).</p>
   <p>Στην προκείμενη περίπτωση, από την παραδεκτή επισκόπηση των διαδικαστικών εγγράφων της υπόθεσης προκύπτουν τα ακόλουθα: Με την 913/2020 απόφαση του Μονομελούς Πρωτοδικείου Πειραιώς, η οποία εκδόθηκε κατά τη νέα τακτική διαδικασία ερήμην του ήδη εκκαλούντος – εναγόμενου αλλά η διαδικασία προχώρησε σαν να ήταν και αυτός παρών, έγινε δεκτή εν μέρει η με αρ. κατ. ………./2018 αγωγή του ήδη εφεσιβλήτου – ενάγοντος. Κατά της πρωτόδικης αυτής απόφασης ο εκκαλών άσκησε την υπό κρίση έφεσή του και κατέθεσε το με αρ. ……………./2020 e-Παράβολο. Κατά την εκφώνηση της υπόθεσης ο μεν εφεσίβλητος παραστάθηκε μετά του πληρεξουσίου δικηγόρου του, ο δε εκκαλών εκπροσωπήθηκε από τον πληρεξούσιο δικηγόρο του, ο οποίος παραστάθηκε με δήλωση κατά το άρθρο 242 παρ. 2 ΚΠολΔ. Η παράσταση αυτή του εκκαλούντος κρίνεται ως μη κανονική, αφού πρωτοδίκως είχε δικαστεί ερήμην, ενόψει του ότι η εκ μέρους αυτού άσκηση της εφέσεως θα επέφερε την εξαφάνιση της εκκαλούμενης άνευ άλλου τινός, με συνέπεια να είναι υποχρεωτική η προφορική συζήτηση της υπόθεσης ενώπιον αυτού του Δικαστηρίου και η εκπροσώπηση του εκκαλούντος από πληρεξούσιο δικηγόρο, παρισταμένου διά ή μετά αυτού (του εκκαλούντος) και όχι με δήλωση, κατά το άρθρο 242 παρ. 2 του ΚΠολΔ. Πρέπει επομένως να απορριφθεί η έφεση κατ’ ουσία, λόγω της ερημοδικίας του εκκαλούντος (ΚΠολΔ 524 παρ. 3), να διαταχθεί η εισαγωγή του παραβόλου της έφεσης στο Δημόσιο Ταμείο, να ορισθεί το παράβολο για την περίπτωση άσκησης ανακοπής ερημοδικίας (ΚΠολΔ 501, 502 και 505 παρ. 2) και να καταδικαστεί ο εκκαλών στην πληρωμή της δικαστικής δαπάνης αυτού του βαθμού δικαιοδοσίας (ΚΠολΔ 183, 176).</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p>Δικάζει ερήμην του εκκαλούντος.</p>
   <p>Απορρίπτει την έφεση.</p>
   <p>Διατάσσει την εισαγωγή του παραβόλου της έφεσης στο Δημόσιο Ταμείο.</p>
   <p>Ορίζει το παράβολο ερημοδικίας στο ποσό των 280 ευρώ.</p>
   <p>Καταδικάζει τον εκκαλούντα στην πληρωμή της δικαστικής δαπάνης του εφεσιβλήτου που καθορίζει στο ποσό των 300 ευρώ.</p>
   <p>Κρίθηκε, αποφασίστηκε και δημοσιεύτηκε, με απόντες τους διαδίκους και τους πληρεξουσίους δικηγόρους, στον Πειραιά στις&nbsp; 8 Νοεμβρίου 2021.</p>
   <p><strong>&nbsp;&nbsp; Ο ΔΙΚΑΣΤΗΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Η ΓΡΑΜΜΑΤΕΑΣ</strong></p>
  </div><!-- .entry-content -->
 </article>
</div></div></div></body></html>