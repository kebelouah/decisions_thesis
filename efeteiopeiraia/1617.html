<html><body><h1>Αριθμός απόφασης 490/2018</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=1617<br/><div class="content"><div class="content-inner">
 <article id="post-1617" class="entry entry-single post-1617 post type-post status-publish format-standard hentry category-20 category-18">
  <h1 class="entry-title entry--item h2">Αριθμός απόφασης 490/2018</h1>
  <div class="entry-content entry--item">
   <div class="printomatic pom-small-black " id="id6021" data-print_target="article"></div>
   <p style="text-align: center;"><strong>&nbsp;</strong><strong>Αριθμός&nbsp;&nbsp;&nbsp; 490/2018</strong></p>
   <p style="text-align: center;"><strong>ΤΟ ΜΟΝΟΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p style="text-align: center;"><strong>ΝΑΥΤΙΚΟ ΤΜΗΜΑ</strong></p>
   <p>Αποτελούμενο από τη Δικαστή, Χαρίκλεια Σαραμαντή, Εφέτη, η οποία ορίσθηκε από τον Πρόεδρο του Τριμελούς Συμβουλίου Διευθύνσεως του Εφετείου Πειραιώς, και από τη Γραμματέα Γ.Λ</p>
   <p style="text-align: center;"><strong>ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center;"><strong>ΚΑΙ ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <p>Από τις με αριθμό ……… εκθέσεις επίδοσης του δικαστικού επιμελητή στο Εφετείο Πειραιώς ……..,&nbsp; προκύπτει ότι ακριβές επικυρωμένο αντίγραφο της κρινομένης, από 31-10-2017 έφεσης, με αριθ. κατάθ. ……..,&nbsp; με πράξη ορισμού δικασίμου και κλήση προς συζήτηση για την αναφερόμενη στην αρχήν της απόφασης&nbsp; δικάσιμο, επιδόθηκε&nbsp; κατά τα άρθρα 122 παρ.1, 123 παρ.1, 124 παρ. 2 και 129 παρ. 1 ΚΠολΔ, προς τις εφεσίβλητες εταιρίες, οι οποίες όμως δεν παρέστησαν&nbsp; κατά την&nbsp; εν λόγω&nbsp; δικάσιμο, κατά την οποία εκφωνήθηκε η υπόθεση από τη σειρά του πινακίου και πρέπει να δικαστούν&nbsp; ερήμην, πλην όμως η συζήτηση θα προχωρήσει&nbsp; σαν να ήταν και αυτές παρούσες (άρθρο 524 παρ. 4εδ.α΄ ΚΠολΔ). Η προαναφερόμενη έφεση (εκθ. κατάθ. ………) κατά της&nbsp; 3124 /2017 απόφασης&nbsp; του Μονομελούς Πρωτοδικείου Πειραιώς που εκδόθηκε ερήμην των εναγομένων – εφεσίβλητων εταιριών με την ειδική διαδικασία των εργατικών διαφορών, έχει ασκηθεί νομότυπα και εμπρόθεσμα&nbsp; (άρθρα 495 παρ. 1, 511, 513 παρ. 1περ.β, 516 και 518 παρ. 2 σε συνδ με άρθρο 591 ΚΠολΔ), εφόσον οι εκκαλούντες δεν επικαλούνται, ούτε άλλωστε προκύπτει από τα σχετικά έγγραφα, ότι έγινε επίδοση της εκκαλουμένης απόφασης και δεν παρήλθε έως την άσκηση αυτών η προθεσμία των δυο (2) ετών από τη δημοσίευση της προσβαλλόμενης απόφασης (28-6-2017). Επομένως, εφόσον παραδεκτά φέρεται προς συζήτηση ενώπιον του Δικαστηρίου αυτού (άρθρο 19 του ΚΠολΔ), πρέπει να γίνει τυπικά δεκτή και να ερευνηθεί περαιτέρω ως προς το παραδεκτό και το βάσιμο των λόγων της (άρθρο 520 παρ. 1, 524 παρ. 1 και 533 παρ. 1 ΚΠολΔ).Οι ενάγοντες-εκκαλούντες με την από 7-12-2015 αγωγή τους επικαλούμενοι την σύναψη αντίστοιχων συμβάσεων ναυτικής εργασίας με την δεύτερη εναγόμενη εταιρία πλοιοκτήτρια του υπό ελληνική σημαία ε/γ-ο/γ πλοίου «Θ» τον εφοπλισμό του οποίου ασκούσε για μικρό χρονικό διάστημα η πρώτη εναγομένη και στο οποίο ναυτολογήθηκαν υπό τους όρους και τις συνθήκες που ιστορούν στο δικόγραφό της, ζήτησαν κατόπιν μετατροπής του αιτήματός της σε μερικά αναγνωριστικό να τους επιδικαστούν&nbsp; υπόλοιπο δεδουλευμένων αποδοχών, αμοιβή υπερωριακής εργασίας, διαφορά επιδομάτων εορτών και αποζημίωσης απόλυσης. Το πρωτοβάθμιο Δικαστήριο&nbsp; δέχθηκε&nbsp; εν μέρει ως ουσιαστικά βάσιμη την αγωγή και επιδίκασε τα αναφερόμενα στο διατακτικό της ποσά, ήδη ωστόσο οι ενάγοντες με την έφεσή τους και τους λόγους αυτής που ανάγονται στο σύνολό τους σε εσφαλμένη εκτίμηση των αποδείξεων ζητούν να γίνει αυτή δεκτή προς το σκοπό να εξαφανιστεί η εκκαλουμένη και να γίνει πλήρως δεκτή η αγωγή τους.Από την εκτίμηση των προσκομισθέντων αποδεικτικών μέσων, της ένορκης κατάθεσης του μάρτυρα που εξετάστηκε στο ακροατήριο του πρωτοβάθμιου Δικαστηρίου εμπεριέχεται στα ταυτάριθμα με την εκκαλουμένη πρακτικά συνεδρίασης αυτού και των εγγράφων που νόμιμα προσκομίζουν&nbsp; σε συνδυασμό με τα διδάγματα της κοινής πείρας αποδείχθηκαν τα ακόλουθα πραγματικά περιστατικά:</p>
   <p>Ο πρώτος ενάγων ……… κατάρτισε την 15-2-2014 σύμβαση ναυτικής εργασίας με την δεύτερη εναγόμενη εταιρία με την επωνυμία «……..»&nbsp; και έδρα την …., πλοιοκτήτρια του με ελληνική σημαία ε/γ-ο/γ πλοίου «Θ» 12.862,31 κοχ, σε εκτέλεση της οποίας&nbsp; ναυτολογήθηκε αυθημερόν με την ειδικότητα του Οικονομικού Αξιωματικού Α΄, αντί μηνιαίων αποδοχών σύμφωνων με την ισχύουσα σσνε για τα πληρώματα των επιβατηγών ακτοπλοϊκών πλοίων του έτους 2014 (ΥΑ 3525.1.5/01/2014 – ΦΕΚ Β/1664/14-6-2014). Συγκεκριμένα συμφωνήθηκε να λαμβάνει τις νόμιμες αποδοχές του, πλέον σταθερά καταβαλλόμενου ποσού 664 ευρώ κάθε μήνα ως αμοιβή για την υπερωριακή εργασία του κατά τα Σάββατα και τις αργίες, σύμφωνα με τον προσκομιζόμενο από Μάιο 2014 λογαριασμό μισθοδοσίας,&nbsp; πλέον του ποσού των 105,31 ευρώ ως ποσοστά λογιστηρίου και έτσι οι μηνιαίες αποδοχές του ανήλθαν σε (1689,41 ευρώ βασικός μισθός + 22 % επίδομα Κυριακών + 42,86 επίδομα διαχειριστικών λαθών&nbsp; + 35,22 επίδομα βαριάς και ανθυγιεινής εργασίας + επίδομα παραλαβής και επίβλεψης φορτοεκφόρτωσης οχημάτων 152,05 ευρώ +&nbsp;&nbsp; 564,48 άδεια και τροφοδοσία άδειας + 326,56 ευρώ επίδομα άγονης γραμμής + 664 ευρώ αμοιβή υπερωριακής εργασίας + 105,31 ευρώ ποσοστά λογιστηρίου)&nbsp;&nbsp; 3.951,56 ευρώ.&nbsp; Το πλοίο «Θ»&nbsp; κατά το χρονικό διάστημα από τη ναυτολόγηση του ενάγοντα έως 31-7-2014 εκτελούσε πλόες κάθε Δευτέρα αναχωρώντας από&nbsp; Θεσσαλονίκη ώρα 15.00 προς Λήμνο, Μυτιλήνη, Χίο, Βαθύ Σάμου και επιστροφή από Χίο, Μυτιλήνη, Λήμνο στην Καβάλα όπου κατέπλεε ώρα 13.50 της Τετάρτης. Αναχωρούσε από Καβάλα ώρα 20.00 προς Λήμνο, Μυτιλήνη, Χίο, Καρλόβασι Σάμου, Άγ. Κήρυκο και επιστροφή από Καρλόβασι Σάμου, Χίο, Μυτιλήνη, Λήμνο στην Καβάλα όπου κατέπλεε ώρα 17.40 της Παρασκευής και αναχωρούσε εκ νέου ώρα 23.59 προς Λήμνο, Μυτιλήνη, Χίο, Βαθύ Σάμου όπου έφθανε ώρα 21.30 του Σαββάτου . Ώρα&nbsp; 7.00 της Κυριακής&nbsp; απέπλεε προς Χίο, Μυτιλήνη, Λήμνο με προορισμό τη Θεσσαλονίκη. Από 1-8-2014 το πλοίο κατέπλευσε προς επισκευή στον Μώλο Δραπετσώνας όπου και παρέμεινε καθ’ όλο το υπόλοιπο επίδικο&nbsp; χρονικό διάστημα, ενώ από 1-8-2014 έως την 31-10-2014 τον εφοπλισμό του ασκούσε η πρώτη εναγόμενη εταιρία με την επωνυμία «……..» που εδρεύει στον ….. (σχετ. το ……./26-9-2014 έγγραφο-βεβαίωση του Κεντρικού Λιμεναρχείου Μυτιλήνης). Ο ενάγων απολύθηκε την 11-9-2014 λόγω μετάθεσής του σε άλλο πλοίο και επαναυτολογήθηκε την 27-1-2015 όταν και κατάρτισε νέα σύμβαση ναυτικής εργασίας με την δεύτερη εναγομένη, με την ίδια ειδικότητα και την ίδια συμφωνία περί αποδοχών στις οποίες δεν συμπεριλαμβάνονται αφού το πλοίο είναι ακινητοποιημένο το επίδομα άγονης γραμμής 326,56 ευρώ, το επίδομα παραλαβής και επίβλεψης φορτοεκφόρτωσης οχημάτων 152,05 ευρώ&nbsp; και το επίδομα λογιστηρίου 105,31 ευρώ.&nbsp; Έτσι οι αποδοχές του πρώτου ενάγοντα για το διάστημα της επισκευής του πλοίου, από 1-8-2014 και στο εξής, διαμορφώνονται στο ποσό των&nbsp; 3.367,64 ευρώ πλέον της αμοιβής του ενάγοντα ναυτικού για την υπερωριακή εργασία του σύμφωνα με τα κατωτέρω αναλυόμενα.</p>
   <p>Ο δεύτερος ενάγων …….. κατάρτισε την 29-11-2013 σύμβαση ναυτικής εργασίας ομοίως με την δεύτερη εναγόμενη εταιρία και σε εκτέλεσή της ναυτολογήθηκε στο ίδιο ως άνω πλοίο με την ειδικότητα του Προϊστάμενου Οικονομικού Αξιωματικού με μηνιαίες αποδοχές σύμφωνες με την ίδια ως άνω σσνε που ίσχυε κατά το έτος 2013&nbsp; πλέον σταθερά καταβαλλόμενου ποσού 711,43 ευρώ κάθε μήνα ως αμοιβή για την υπερωριακή εργασία του κατά τα Σάββατα και τις αργίες (σχετ.ο προσκομιζόμενος&nbsp; από Μάιο 2014 λογαριασμό μισθοδοσίας αυτού). Συγκεκριμένα οι αποδοχές του ανέρχονταν κάθε μήνα σε (1.810,10 ευρώ βασικός μισθός + 22% επίδομα Κυριακών + επίδομα διαχειριστικών λαθών 57,20 + επίδομα βαριάς και ανθυγιεινής εργασίας 35,22 ευρώ + επίδομα παραλαβής και επίβλεψης φορτοεκφόρτωσης οχημάτων 162,91 ευρώ + 501,89 + 96,05 άδεια και τροφοδοσία άδειας + 349,89 ευρώ επίδομα άγονης γραμμής + 711,43 ευρώ αμοιβή υπερωριακής εργασίας + 105,31 ευρώ ποσοστά λογιστηρίου) 4.228,22 ευρώ. Κατά το χρονικό διάστημα της επισκευής ήτοι από 1-8-2014 έως την λύση της ναυτολόγησής του οι μηνιαίες αποδοχές του δεύτερου ενάγοντα, στις οποίες δεν συμπεριλαμβάνονται, αφού το πλοίο είναι ακινητοποιημένο, το επίδομα άγονης γραμμής 326,56 ευρώ, το επίδομα το επίδομα παραλαβής και επίβλεψης φορτοεκφόρτωσης οχημάτων 152,05 ευρώ&nbsp; και το επίδομα λογιστηρίου 105,31 ευρώ, διαμορφώθηκαν στο ποσό των 3610,11 ευρώ,&nbsp; πλέον της αμοιβής αυτού&nbsp; για την υπερωριακή εργασία του σύμφωνα με τα κατωτέρω αναλυόμενα.</p>
   <p>Σύμφωνα με τα&nbsp; άρθρα 105 και&nbsp; 106 του Κανονισμού εσωτερικής υπηρεσίας επιβατηγών πλοίων, Τμήμα Γ – περί του προσωπικού&nbsp; της Οικονομικής Υπηρεσίας (Β.Δ. 683/1960, όπως ίσχυε πριν την τροποποίησή του με το άρθρο 1 του&nbsp; ΠΔ 139/2018,ΦΕΚ Α 174/17.11.2017), ο έχων τα καθήκοντα του πρώτου ενάγοντα, Οικονομικού Αξιωματικού Α΄, (άρθρο 106) « α) καταρτίζει επί τη βάσει του ναυτολογίου και λοιπών στοιχείων τους πίνακας μισθοδοσίας, τροφοδοσίας, και προσθέτων αμοιβών του προσωπικού του πλοίου και υποβάλλει τούτους εις τον Πλοίαρχον προς έγκρισιν. β) διαχειρίζεται υπευθύνως βάσει των γενικών εντολών της &nbsp;του&nbsp; πλοίου υπό τον έλεγχον του Πλοιάρχου. γ) συντάσσει τα δηλωτικά επιβατών και εμπορευμάτων, τας περιληπτικάς καταστάσεις και τηρεί τα φορτωτικά και τελωνειακά έγγραφα εν γένει. Επίσης συντάσσει και τηρεί τα Υγειονομικά έγγραφα, εφ` όσον δεν&nbsp; υφίσταται Υγειονομική Υπηρεσία. δ) παραλαμβάνει, φυλάσσει και παραδίδει υπευθύνως τα&nbsp;&nbsp; φορτοεκφορτωνόμενα εμπορεύματα και μεριμνά εν συνεργασία μετά του Υπάρχου, όντος υπευθύνου όπως παρέχη προθύμως το απαραίτητον προσωπικόν&nbsp; διά την καλήν και ασφαλή τοποθέτησίν του προς πρόσληψιν πάσης βλάβης,&nbsp; φθοράς ή κλοπής αυτών. ε) ευθύνεται διά την σφράγισιν και αποσφράγισιν των κυτών. στ) ενεργεί μετά του Υπάρχου τον έλεγχον των εισιτηρίων των επιβατών. ζ) ευθύνεται διά την ασφαλή παραλαβήν, φύλαξιν και παράδοσιν του επισήμου ταχυδρομείου. η) ενεργεί κατά τας διαταγάς του Πλοιάρχου την αλληλογραφίαν και&nbsp;&nbsp;&nbsp; πάσαν εν γένει γραφικήν υπηρεσίαν.&nbsp; θ) εν όρμω καθορίζει τας φυλακάς των υπ` αυτόν Οικονομικών Αξ)κών, οίτινες δέον αυτοπροσώπως να παραλαμβάνουν ή παραδίδουν τα εμπορεύματα. Ο δε Προϊστάμενος Οικονομικός Αξιωματικός (άρθρο 105) που εποπτεύει στην οικονομική υπηρεσία του πλοίου&nbsp;&nbsp; «τελεί υπό τας αμέσους διαταγάς και τον έλεγχον του Πλοιάρχου ή του&nbsp; νομίμου αναπληρωτού του και είναι υπεύθυνος και υπόλογος απέναντι αυτού εν τη ενασκήσει των καθηκόντων του».</p>
   <p>Αμφότεροι οι ενάγοντες απολύθηκαν από το πλοίο της δεύτερης εναγομένης λόγω εγκατάλειψης των ναυτικών του πλοίου της, αυτοδικαίως την 22-7-2015 όταν και έκλεισε το ναυτολόγιο του πλοίου κατόπιν του ……/22-7-2015 σήματος του ΝΑΤ το οποίο σύμφωνα με το άρθρο 11 παρ. 1<sup>Α</sup> του Ν.3816/2010 κατέβαλε σ’ αυτούς τρίμηνες αποδοχές ύψους 6.261,43 ευρώ και 6.752,08 ευρώ αντίστοιχα.</p>
   <p>Με βάση την ανωτέρω περιγραφή των καθηκόντων των εναγόντων σε συνδυασμό με&nbsp; τη διάρκεια των πλόων του πλοίου, το Δικαστήριο κρίνει ότι οι ώρες υπερωριακής απασχόλησης των εναγόντων ναυτικών ανέρχονται, κατά μέσο όρο&nbsp; σε δυο ώρες τις καθημερινές και Κυριακές και σε δέκα ώρες τα Σάββατα-αργίες κατά το διάστημα που αυτό εκτελούσε πλόες ενώ κατά το διάστημα της επισκευής του αυτοί παρείχαν αντίστοιχα μία ώρα υπερωριακή εργασία τις καθημερινές-Κυριακές και εννέα ώρες τα Σάββατα-αργίες, όπως με σαφήνεια και κατηγορηματικά κατέθεσε ο μάρτυρας απόδειξης (ως προς το ωράριο εργασίας στη διάρκεια της επισκευής) χωρίς να αντικρούεται η κατάθεσή του από άλλο αποδεικτικό μέσο. Ο ισχυρισμός ότι οι ενάγοντες εργάζονταν επί 16 ώρες κρίνεται μη πειστικός και υπερβολικός, άλλωστε αυτοί δεν επικαλούνται πραγματικά περιστατικά όπως αριθμό μεταφερομένων επιβατών και οχημάτων, από τα οποία να μπορεί να εξαχθεί κρίση περί δεκαεξάωρης, συνεχούς, καθημερινής εργασίας. Ενόψει των ανωτέρω αποδειχθέντων εσφαλμένα εκτιμώντας τις αποδείξεις το πρωτοβάθμιο Δικαστήριο έκρινε ότι δεν υπήρχε συμφωνία μεταξύ των διαδίκων για την καταβολή σταθερού ποσού για υπερωριακή εργασία σε ημέρα Σάββατο και αργίες, συνήθης εξάλλου κατά την κατάρτιση συμβάσεων ναυτικής εργασίας και περαιτέρω ότι δεν παρείχαν υπερωριακή εργασία κατά την επισκευή του πλοίου, όπως βάσιμα ισχυρίστηκαν με την κρινόμενη αγωγή και έφεσή τους και θα πρέπει οι σχετικοί λόγοι αυτής να γίνουν δεκτοί ως ουσιαστικά βάσιμοι, όπως και εκείνοι που αφορούν τα επιδόματα εορτών και την αποζημίωση απολύσεως&nbsp; αφού στον υπολογισμό των ποσών τους συνυπολογίζεται και ο μέσος όρος της αμοιβής για υπερωριακή εργασία. Από τα ίδια ως άνω αποδεικτικά μέσα αποδεικνύεται περαιτέρω ότι οι ενάγοντες διατηρούν κατά των εναγομένων τις ακόλουθες απαιτήσεις :</p>
   <p>Α. Πρώτος ενάγων. 1] Ως υπόλοιπο δεδουλευμένων αποδοχών: Ο ενάγων για το χρονικό διάστημα από 1-6-2014 έως 31-7-2014 έπρεπε να λάβει 3.951,56 ευρώ χ 2 μήνες,&nbsp; αντ’ αυτού η δεύτερη εναγομένη του κατέβαλε 1.397 ευρώ&nbsp; και επομένως δικαιούται τη διαφορά από 6.506,12 ευρώ. Για το διάστημα από 27-1-2015 έως 22-7-2015 έπρεπε να λάβει 3.367,64 ευρώ μηνιαίες αποδοχές χ 5,9 μήνες = 19.869,07 ευρώ, έλαβε όπως προαναφέρεται το ποσό των 6.261,43 ευρώ από το ΝΑΤ και απομένει οφειλόμενο υπόλοιπο 13.607,44 ευρώ. Για το διάστημα 1-8-2014 έως 11-9-2014 δικαιούται 3.367,64 ευρώ χ 1,36 μήνες =&nbsp; 4.600,20 ευρώ το οποίο οφείλουν ολόκληρο&nbsp; αμφότερες οι εναγόμενες.</p>
   <p>2] Για αμοιβή υπερωριακής εργασίας και για το διάστημα από 15-2-2014 έως 31-7-2014 δικαιούται: για 136 καθημερινές χ 2 ώρες υπερωριακή εργασία χ 12,21 ευρώ ωρομίσθιο απλής υπερωρίας (άρθρο 13 σσνε) =3.321,12 και για 31 Σάββατα και αργίες χ 10 χ 14,65 = 4.541,5 ευρώ, συνολικά 7.862,62 από το οποίο απομένει, μετά την αφαίρεση του ποσού των 664 ευρώ χ 3,46 μήνες που έχει λάβει έως 31-5-2014 και του ποσού των 1.328 ευρώ που αντιστοιχεί στο μη καταβληθέν ποσό των 664 ευρώ για τους μήνες Ιούνιο και Ιούλιο 2014, που έχει υπολογιστεί ως οφειλόμενο στο άνω με αριθμό 1 ποσό οφειλομένων αποδοχών, απομένει ανεξόφλητο υπόλοιπο 4.233,2 ευρώ. Για το διάστημα από 27-1-2015 έως 22-7-2015 δικαιούται : 144 καθημερινές και Κυριακές χ 1 χ 12,21= 1.758,24 και για 32 Σάββατα και αργίες χ 9 ώρες χ 14,65= 4.192,2 ευρώ, συνολικά 5.977,44 ευρώ από τα οποία μετά την αφαίρεση 3.917,60 ευρώ που διεκδικεί στο άνω με αριθμό 1 ποσό (664 ευρώ χ 5,9 μήνες διάρκεια εργασιακής σχέσης) απομένει οφειλόμενο υπόλοιπο 2.059,82 ευρώ. Για το διάστημα από 1-8-2014 έως 11-9-2014 δικαιούται : για 35 καθημερινές και Κυριακές χ 12,21 ευρώ = 427,35 ευρώ και για 7 Σάββατα και αργίες χ 9 ώρες χ 14,65 ευρώ =922,95και συνολικά 1.305,3 ευρώ εκ των οποίων μετά την αφαίρεση 907,02 ευρώ (:664 ευρώ χ 1,366 μήνες)&nbsp; απομένει οφειλόμενο υπόλοιπο 443,28 ευρώ.</p>
   <p>3] Για μη πραγματοποιηθείσες διανυκτερεύσεις κατά το χρονικό διάστημα που το πλοίο εκτελούσε πλόες ο ενάγων δικαιούται σύμφωνα με το άρθρο 16 της σσνε το 1/22 του μισθού ενέργειας για δυο διανυκτερεύσεις τους μήνες Μάρτιο, Απρίλιο, Μάιο και Ιούνιο και&nbsp; για μία&nbsp; διανυκτέρευση τον&nbsp; Ιούλιο: 1.689,38 ευρώ /22 χ 9 = 691,11 ευρώ.</p>
   <p>4) Για επιδόματα εορτών (σύμφωνα με άρθρο 14 της σσνε&nbsp; και της ΥΑ 70109/8008/14-12-1982): Για αναλογία δώρου Χριστουγέννων 2014 για το διάστημα από 1-8-2014 έως 11-9-2014: (1689,41 ευρώ βασικός μισθός + 22 % επίδομα Κυριακών + 42,86 επίδομα διαχειριστικών λαθών + 35,22 επίδομα βαριάς και ανθυγιεινής εργασίας +&nbsp; 564,48 άδεια και τροφοδοσία άδειας + 964,5 ευρώ μέσος όρος&nbsp; αμοιβής υπερωριακής εργασίας) = 3.668,14 ευρώ αποδοχές χ 2/25 χ (42 ημέρες διάρκεια / 19=)2,21 = 648,67 ευρώ από το οποίο θα επιδικαστεί στον ενάγοντα το ποσό των 632,45 ευρώ το οποίο ζητά με την αγωγή του (άρθρο 106 ΚΠολΔ). Για το χρονικό διάστημα της ναυτολόγησής του από 15-2-2014 δικαιούται ως δώρο Πάσχα 2014, 4.811,23 ευρώ μηνιαίες αποδοχές (1689,41 ευρώ βασικός μισθός + 22 % επίδομα Κυριακών + 42,86 επίδομα διαχειριστικών λαθών&nbsp; + 35,22 επίδομα βαριάς και ανθυγιεινής εργασίας + επίδομα παραλαβής και επίβλεψης φορτοεκφόρτωσης οχημάτων 152,05 ευρώ +&nbsp;&nbsp; 564,48 άδεια και τροφοδοσία άδειας + 326,56 ευρώ επίδομα άγονης γραμμής + 1.523,67 ευρώ μέσος όρος αμοιβής υπερωριακής εργασίας + 105,31 ευρώ ποσοστά λογιστηρίου)&nbsp;&nbsp; / 2 χ 1/5 χ 9,37 (75 ημέρες διάρκεια : 8) = 1.502,70 ευρώ. Για δώρο Χριστουγέννων για το ίδιο διάστημα δικαιούται 4.617,29 ευρώ μισθός (τα ίδια ως άνω ποσά πλην του μέσου όρου της υπερωριακής αμοιβής που ανέρχεται σε 1.329,73 ευρώ) χ 2/25 χ (92 ημέρες διάρκεια : 19=)4,84 = 1.788,57 ευρώ. Για δώρο Πάσχα το δεύτερο χρονικό διάστημα της ναυτολόγησής του (27-1-2015 έως 22-7-2015) δικαιούται 3.719,06 ευρώ αποδοχές (οι καταβαλλόμενες στο διάστημα της επισκευής + 1.015,41 ευρώ μέσος όρος αμοιβής υπερωριακής εργασίας) / 2 /15 χ 11,75 (94 ημέρες διάρκεια : 8) = 1.456,62 ευρώ. Και για δώρο Χριστουγέννων δικαιούται 3.718,59 ευρώ αποδοχές (οι καταβαλλόμενες αποδοχές + 1.014,95 ευρώ μέσος όρος αμοιβής υπερωριακής εργασίας)&nbsp; χ 2/25 χ 4,36 (83 ημέρες διάρκεια : 19) = 1.297,04 ευρώ.</p>
   <p>5] Ως αποζημίωση απόλυσης ο ενάγων δικαιούται το ήμισυ των αποδοχών του (άρθρα 72,75 και 76 α ΚΙΝΔ) και συγκεκριμένα 1.689,41 ευρώ βασικός μισθός + 22 % επίδομα Κυριακών + 42,86 επίδομα διαχειριστικών λαθών&nbsp; + 35,22 επίδομα βαριάς και ανθυγιεινής εργασίας +&nbsp;&nbsp; 564,48 άδεια και τροφοδοσία άδειας&nbsp; + 469,10 αναλογία δώρων εορτών + 857,07 ευρώ αμοιβή υπερωριακής εργασίας + 576,30 ευρώ τροφοδοσία = 4606,11 / 2 = 2.303,05 ευρώ.</p>
   <p>Β. Ο δεύτερος ενάγων. 1] Ως υπόλοιπο δεδουλευμένων αποδοχών: Ο ενάγων για το χρονικό διάστημα από 1-9-2014 έως 31-10-2014 έπρεπε να λάβει 3.610,11 ευρώ χ 2 μήνες,&nbsp; αντ’ αυτού οι εναγόμενες του κατέβαλαν 1.394 ευρώ&nbsp; και επομένως του οφείλουν τη διαφορά από 5.826,22 ευρώ (1.810,10 ευρώ βασικός μισθός + 22% επίδομα Κυριακών + επίδομα διαχειριστικών λαθών 57,20 + επίδομα βαριάς και ανθυγιεινής εργασίας 35,22 ευρώ + 501,89 + 96,05 άδεια και τροφοδοσία άδειας + 711,43 ευρώ αμοιβή υπερωριακής εργασίας χ 2 – 1.394). Για το χρονικό διάστημα από 1-11-2014 έως 22-7-2015 δικαιούται : 3.610,11 χ 8,73 μήνες διάρκεια = 31.516,26- 6.752,08 ευρώ που έλαβε από το ΝΑΤ= 24.764,18 ευρώ.</p>
   <p>2] ] Για αμοιβή υπερωριακής εργασίας και για το διάστημα από 1-1-2014 έως 31-7-2014 δικαιούται: για 173 καθημερινές χ 2 ώρες υπερωριακή εργασία χ 13,08 ευρώ ωρομίσθιο = 4.525,18 και για 39 Σάββατα και αργίες χ 10 ώρες χ 15,68 = 6.115,2 ευρώ και συνολικά 10.640,38 και μετά την αφαίρεση του ποσού που είχε συμφωνηθεί να λαμβάνει κάθε μήνα για την αιτία αυτή (711,43 χ 7 μήνες=) 4.980,01 απομένει ανεξόφλητο υπόλοιπο 5.660,37 ευρώ. Για το διάστημα από 1-11-2014 έως 22-7-2015 δικαιούται: 215 καθημερινές χ 1 ώρα χ 13,08 ευρώ = 2.812,2 και για 49 Σάββατα και αργίες χ 9 ώρες χ 15,68 ευρώ = 6.914,88 και συνολικά 9.727,08 ευρώ από τα οποία μετά την αφαίρεση του ποσού των 711,43 ευρώ χ 8,73 μήνες&nbsp; που διεκδικεί παραπάνω στο με αριθμό ένα κονδύλι, απομένει οφειλόμενο υπόλοιπο 3.513,92 ευρώ. Για το διάστημα από 1-8-2014 έως 31-10-2014 δικαιούται: για 76 καθημερινές και Κυριακές χ 1 ώρα χ 13,08 = 994,08 και για 16 Σάββατα και αργίες χ 9 ώρες χ 15,68 = 2.257,92 και συνολικά 3.252 από το οποίο μετά την αφαίρεση του ποσού των συμφωνηθεισών να καταβάλλονται υπερωριών 2.134,29 ευρώ (εκ των οποίων&nbsp; έλαβε&nbsp; 711,43 ευρώ για τον Αύγουστο 2014 ενώ το υπόλοιπο διεκδικεί στο κονδύλι που αφορά υπόλοιπο δεδουλευμένων αποδοχών) απομένει οφειλόμενο υπόλοιπο 1.117,71 ευρώ.</p>
   <p>3] Για μη πραγματοποιηθείσες διανυκτερεύσεις κατά το χρονικό διάστημα που το πλοίο εκτελούσε πλόες ο ενάγων δικαιούται σύμφωνα με το άρθρο 16 της σσνε το 1/22 του μισθού ενέργειας για δυο διανυκτερεύσεις τους μήνες από 1-1-2014 έως και 30-6-2014 και&nbsp; για μία&nbsp; διανυκτέρευση τον&nbsp; Ιούλιο: 1.810,10&nbsp; ευρώ /22 χ 13 = 1.069,60 ευρώ.</p>
   <p>4] Για επιδόματα εορτών (σύμφωνα με άρθρο 14 της σσνε&nbsp; και της ΥΑ 70109/8008/14-12-1982): Για δώρο Πάσχα&nbsp; 2014 τις συμφωνηθείσες αποδοχές πλέον του μέσου όρου της αμοιβής της υπερωριακής εργασίας και συγκεκριμένα (1.810,10 + 22% επίδομα Κυριακών +&nbsp; επίδομα διαχειριστικών λαθών 57,20 + επίδομα βαριάς και ανθυγιεινής εργασίας 35,22 ευρώ +&nbsp; 162,91 ευρώ επίδομα παραλαβής και επίβλεψης φορτοεκφόρτωσης + 501,89 + 96,05 άδεια και τροφοδοσία άδειας + 349,89 ευρώ επίδομα άγονης γραμμής&nbsp; + 105,31 ευρώ ποσοστά λογιστηρίου + 1.562,16 ευρώ μέσος όρος αμοιβής της υπερωριακής εργασίας=) 5.078,95: 2 = 2.539,47 και μετά την αφαίρεση ποσού 446,59 ευρώ απομένει οφειλόμενο υπόλοιπο 2.092,88 ευρώ. Για αναλογία δώρου Χριστουγέννων 2014 για το διάστημα 1-8-2014 έως 31-10-2014 (2.898,68 ευρώ αποδοχές χωρίς τα επιδόματα άγονης γραμμής, διαχειριστικών λαθών και επίβλεψης φορτοεκφόρτωσης, πλέον 1.060,43 ευρώ μέσος όρος&nbsp; αμοιβής της υπερωριακής εργασίας=) 3.937,47 χ 2/25 χ 4,84 διάρκεια = 1.524,58 εκ των οποίων θα επιδικαστεί το αιτούμενο από τον ενάγοντα ποσό των&nbsp; 1.485,39 ευρώ. Για το δώρο Χριστουγέννων του χρονικού διαστήματος από 1-5-2014 έως 31-7-2014 δικαιούται τις πλήρεις ως άνω αποδοχές πλέον 1.423,8 ευρώ ως μέσο όρο αμοιβής της υπερωριακής εργασίας = 4.918,95 χ 2/25 χ (92 ημέρες / 19) 4,84 = 1.905,41 ευρώ. Για το δώρο Χριστουγέννων του χρονικού διαστήματος από 1-11-2014 έως 31-12-2014 δικαιούται τις μειωμένες αποδοχές πλέον ποσού 1.085,07 ευρώ ως μέσο όρο αμοιβής της υπερωριακής εργασίας και συνολικά 3.962,11 χ 2/25 χ (61 ημέρες : 19) = 1.017,47 ευρώ από το οποίο θα επιδικαστεί στον ενάγοντα το ποσό που ζητά των 995,92 ευρώ. Για δώρο Πάσχα 2015 δικαιούται ενόψει του ότι εργάστηκε όλο το χρονικό διάστημα από 1-1-2015 έως 30-4-2015 το ήμισυ των καταβαλλομένων αποδοχών του 2.877,04 + 1.192,65 = 4.069,67 / 2 = 2.034,83 ευρώ από το οποίο θα του επιδικαστεί (άρθρο 106 ΚΠολΔ) το αιτούμενο ποσό των 1.991,84 ευρώ. Για δώρο Χριστουγέννων 2015 ο ενάγων δικαιούται&nbsp; 2.877,07 ευρώ νόμιμες αποδοχές + 1.086,59 ευρώ&nbsp; μέσος όρος αμοιβής της υπερωριακής του εργασίας = 3.963,63 χ 2/25 χ (83 ημέρες / 19) 1.382,51 ευρώ.</p>
   <p>5] Ως αποζημίωση απόλυσης ο δεύτερος ενάγων δικαιούται το ήμισυ των αποδοχών του (άρθρα 72,75 και 76 α ΚΙΝΔ) και συγκεκριμένα 2.877,04 ευρώ + 497,96 αναλογία δώρων εορτών + 1.014,95 ευρώ αμοιβή υπερωριακής εργασίας + 576,30 ευρώ τροφοδοσία = 4890,58 / 2 = 2.445,29&nbsp; ευρώ.</p>
   <p>Κατόπιν όλων αυτών οι λόγοι έφεσης με στοιχεία 1.ii,iii και iv, 2, 3, 4, 5 θα πρέπει να γίνουν δεκτοί ως ουσιαστικά βάσιμοι και αφού δεν υπάρχουν άλλοι λόγοι προς έρευνα θα πρέπει η υπό κρίση έφεση να γίνει δεκτή ως βάσιμη κατ’ ουσίαν, να εξαφανισθεί η εκκαλούμενη απόφαση όχι μόνον ως προς τα κεφάλαια για τα οποία έγιναν δεκτοί οι σχετικοί λόγοι εφέσεως, αλλά στο σύνολό της για το ενιαίο της εκτελέσεως του τίτλου&nbsp; (Σ. Σαμουήλ, Η έφεση, έκδοση 2009, σελ. 447). Ακολούθως, πρέπει, αφού διακρατηθεί η υπόθεση από το παρόν Δικαστήριο (άρθρο 535 παρ. 1 ΚΠολΔ) και ερευνηθεί η από 7-12-2015 αγωγή, να γίνει αυτή εν μέρει δεκτή ως ουσιαστικά βάσιμη και α] να υποχρεωθεί η δεύτερη εναγομένη να καταβάλει στον πρώτο ενάγοντα (4.233,2 + 2.059,82=) 6.292,02 ευρώ για αμοιβή υπερωριακής εργασίας, να αναγνωριστεί η υποχρέωσή της να καταβάλει στον ίδιο ως άνω ενάγοντα (6.506,12 + 13.607,44 + 691,11 + 1.502,70 + 1.788,57 + 1.456,62 + 1.297,04 + 2.303,72=) 29.153,32 ευρώ για υπόλοιπο δεδουλευμένων αποδοχών, αποδοχές, αμοιβή διανυκτερεύσεων, διαφορά επιδομάτων εορτών και αποζημίωση απόλυσης, να αναγνωριστεί η υποχρέωση αμφότερων των εναγομένων εταιριών σ’ ολόκληρον ευθυνόμενων η δεύτερη δια και μέχρι της αξίας του πλοίου της, να καταβάλουν στον πρώτο ενάγοντα&nbsp; (4.600,20 + 443,28 + 632,34 =) 5.675,93 ευρώ για οφειλόμενες αποδοχές, αμοιβή υπερωριακής εργασίας στο χρονικό διάστημα του εφοπλισμού του πλοίου από την πρώτη εναγομένη, β] να υποχρεωθεί η δεύτερη εναγομένη να καταβάλει στον δεύτερο ενάγοντα&nbsp; (1.069,60 + 2.092,88 + 1.905,41 + 995,92 + 1.991,84 + 1.382,51 + 2.445,29 =) 11.883,45 ευρώ ως αμοιβή διανυκτέρευσης, διαφορά επιδομάτων εορτών και αποζημίωση απόλυσης,&nbsp; να υποχρεωθούν αμφότερες οι εναγόμενες εταιρίες σ’ ολόκληρον ευθυνόμενες η δεύτερη δια και μέχρι της αξίας του πλοίου της, να καταβάλουν στον δεύτερο ενάγοντα ( 1.117,71 + 1.485,39=) 2.603,1 ευρώ για αμοιβή υπερωριακής εργασίας και αναλογία επιδόματος&nbsp; Χριστουγέννων 2014 να αναγνωριστεί η υποχρέωση της δεύτερης εναγομένης να καταβάλει στον δεύτερο ενάγοντα (24.764,18 + 5.660,37 + 3.513,92 =) 33.938,47 ευρώ ως υπόλοιπο δεδουλευμένων και οφειλομένων αποδοχών και αμοιβή υπερωριακής εργασίας και να αναγνωριστεί η υποχρέωση&nbsp; αμφότερων των εναγομένων εταιριών σ’ ολόκληρον ευθυνόμενων η δεύτερη δια και μέχρι της αξίας του πλοίου της, να καταβάλουν στον πρώτο ενάγοντα 5.826,22 ευρώ ως οφειλόμενες αποδοχές κατά το διάστημα του εφοπλισμού, νομιμοτόκως όλα τα ποσά που αφορούν&nbsp; διαφορές δεδουλευμένων αποδοχών, συμπεριλαμβανομένων και των αμοιβών για την υπερωριακή εργασία και διανυκτέρευση&nbsp; από την πρώτη του επόμενου μήνα, μέσα στον οποίο παρασχέθηκε η εργασία και οφειλόταν η διανυκτέρευση, όλα τα ποσά που αφορούν&nbsp; διαφορά ή μη καταβληθέντα&nbsp; επιδόματα εορτής Πάσχα, από την 1η Μαΐου του έτους στο οποίο αφορά το κάθε επίδομα Πάσχα και η διαφορά επιδόματος Χριστουγέννων, από την 1η Ιανουαρίου του επομένου έτους στο οποίο αφορά, συνεπώς τα επιδικαζόμενα ποσά για δώρο Χριστουγέννων 2015 τοκοφορούν από την επίδοση της αγωγής καθώς κατά την άσκησή της δεν είχαν καταστεί ληξιπρόθεσμα και απαιτητά,&nbsp; τέλος η αποζημίωση απόλυσης από την επομένη της καταγγελίας της σύμβασης εργασίας των εναγόντων, ήτοι από την 22.7.2015 και, μέχρι την εξόφληση των ποσών αυτών (άρθρο 655 και 341, ΑΚ ΟλΑΠ 39.40/2002, ΑΠ 1537/2006, ΑΠ 51/2005 , ΕΠ 171/2014 ΤΝΠ «ΝΟΜΟΣ».) Ειδικότερα σύμφωνα με το άρθρο 655 του Α.Κ., στη σύμβαση εργασίας, αν δεν υπάρχει αντίθετη συμφωνία ή συνήθεια, ο μισθός καταβάλλεται μετά την παροχή της εργασίας και, αν υπολογίζεται κατά ορισμένα διαστήματα κατά τη διάρκεια της σύμβασης, καταβάλλεται στο τέλος καθενός από αυτά. Σε κάθε περίπτωση μόλις λήξει η σύμβαση γίνεται απαιτητός ο μισθός, που αντιστοιχεί στο χρόνο έως τη λήξη. Εξ άλλου, μισθός κατά την έννοια της εν λόγω διάταξης σε συνδυασμό προς τα άρθρα 648 και 649 του Α.Κ. και 1 της 95 Διεθνούς Συμβάσεως Εργασίας, που κυρώθηκε με το Ν. 3248/1955, είναι κάθε παροχή, την οποία οφείλει ο εργοδότης κατά το νόμο ή τη σύμβαση στο μισθωτό ως αντάλλαγμα για την παρεχόμενη εργασία του. Επομένως&nbsp; μισθό υπό την έννοια των ανωτέρω διατάξεων αποτελούν και οι αμοιβές, που οφείλονται κατά νόμο στο μισθωτό ως αντάλλαγμα υπερεργασίας του, νόμιμης υπερωριακής εργασίας του και επιτρεπόμενης απασχόλησής του σε ημέρα αργίας, αφού συνιστούν νόμιμα ανταλλάγματα εγκύρως παρεχόμενης εργασίας του μισθωτού. Επομένως, και για τις αμοιβές αυτές τάσσεται από το άρθρο 655 του Α.Κ. κατά τα ανωτέρω δήλη ημέρα καταβολής , έτσι ώστε με μόνη την πάροδο αυτής να καθίσταται ο εργοδότης υπερήμερος κατά το άρθρο 341 παρ. 1 του Α.Κ. και να οφείλει έκτοτε επί χρηματικού χρέους τόκους υπερημερίας κατά το άρθρο 345 εδάφ. α` του Α.Κ.&nbsp; Για την αμοιβή δε της υπερεργασίας, της νόμιμης υπερωριακής εργασίας και της επιτρεπόμενης εργασίας σε ημέρες αργίας δήλη ημέρα καταβολής των απαιτήσεων αυτών σε μισθωτό που αμείβεται με μηνιαίο μισθό είναι η τελευταία ημέρα του μήνα μέσα στον οποίο παρασχέθηκαν οι επί μέρους αυτές εργασίες. Όσον δε αφορά&nbsp; τα επιδόματα δώρων εορτών Χριστουγέννων και Πάσχα, τάσσεται από το νόμο (άρθρα 10 της ΥΑ 19040/1981, που εκδόθηκε κατ` εξουσιοδότηση του Ν. 1082/1980, 4 παρ. 1 του ΑΝ 539/1945, του Ν. 4504/1961 και 1 παρ. 3 του ΝΔ 4547/1966) επακριβώς καθορισμένη ημέρα καταβολής (η 31η Δεκεμβρίου, η 30ή Απριλίου και η τελευταία το αργότερο ημέρα του οικείου έτους αντιστοίχως), ώστε με μόνη την πάροδο της δήλης αυτής ημέρας να επέρχονται οι ανωτέρω συνέπειες. Επομένως βάσιμα παραπονούνται οι ενάγοντες&nbsp; με τον τελευταίο λόγο της έφεσής τους για την επιδίκαση τόκων από την εκκαλουμένη από την επομένη της απόλυσής τους.&nbsp; Τέλος, πρέπει να οριστεί παράβολο για την περίπτωση που ασκηθεί ανακοπή ερημοδικίας από τις απολιπόμενες εναγόμενες εταιρίες&nbsp; (άρθρα 591 παρ. 1, 502 505 παρ. 2ΚΠολΔ) και τα δικαστικά έξοδα των εναγόντων&nbsp;&nbsp; και για τους δύο βαθμούς δικαιοδοσίας, κατόπιν σχετικού αιτήματός τους,&nbsp; να επιβληθούν, κατά ένα μέρος τους, σε βάρος των εναγομένων λόγω της μερικής ήττας αυτών&nbsp; και ανάλογα με την έκταση της ήττας τους&nbsp; (άρθρα 178 παρ. 1, 183 και 191 παρ. 2 ΚΠολΔ), όπως ορίζεται ειδικότερα στο διατακτικό.</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p>Δικάζει ερήμην των εναγομένων την με αριθμό έκθεσης κατάθεσης&nbsp; ………. έφεση κατά της&nbsp; 3124 /2017 οριστικής απόφασης του Μονομελούς Πρωτοδικείου Πειραιώς, η οποία εκδόθηκε ερήμην των διαδίκων κατά την ειδική διαδικασία των εργατικών διαφορών.</p>
   <p>Ορίζει το παράβολο ερημοδικίας στο ποσό των διακοσίων πενήντα (250 ) ευρώ για κάθε εναγόμενη εταιρία.</p>
   <p>Δέχεται τυπικά και κατ’ ουσίαν την έφεση.</p>
   <p>Εξαφανίζει την εκκαλούμενη με αριθμό 3124/2017 οριστική απόφαση του Μονομελούς Πρωτοδικείου Πειραιώς.</p>
   <p>Κρατεί την υπόθεση και δικάζει επί της από 7-12-2015&nbsp; (με αριθμ. εκθ. καταθ. ……….) αγωγής.</p>
   <p>Δέχεται εν μέρει αυτήν.</p>
   <p>Υποχρεώνει τη δεύτερη εναγόμενη εταιρία να καταβάλει στον πρώτο ενάγοντα έξι χιλιάδες διακόσια ενενήντα δυο ευρώ και δυο λεπτά (6.292,02), νομιμοτόκως από τη δήλη ημέρα που καθένα από τα επιμέρους ποσά που το συναπαρτίζουν κατέστη ληξιπρόθεσμο και απαιτητό και μέχρι την ολοσχερή εξόφληση, σύμφωνα με τα αναφερόμενα στο σκεπτικό της απόφασης.</p>
   <p>Αναγνωρίζει ότι η δεύτερη εναγομένη υποχρεούται να καταβάλει στον δεύτερο ενάγοντα&nbsp; είκοσι εννέα χιλιάδες εκατόν πενήντα τρία ευρώ και τριάντα δυο λεπτά (29.153,32) νομιμοτόκως από τη δήλη ημέρα που καθένα από τα επιμέρους ποσά που το συναπαρτίζουν κατέστη ληξιπρόθεσμο και απαιτητό και μέχρι την ολοσχερή εξόφληση, σύμφωνα με τα αναφερόμενα στο σκεπτικό της απόφασης .</p>
   <p>Αναγνωρίζει ότι αμφότερες οι εναγόμενες υποχρεούνται, σ’ ολόκληρον ευθυνόμενες η δεύτερη δια και μέχρι της αξίας του πλοίου της, να καταβάλουν στον πρώτο ενάγοντα&nbsp; πέντε χιλιάδες εξακόσια εβδομήντα πέντε ευρώ και ενενήντα τρία λεπτά (5.675,93) νομιμοτόκως από τη δήλη ημέρα που καθένα από τα επιμέρους ποσά που το συναπαρτίζουν κατέστη ληξιπρόθεσμο και απαιτητό και μέχρι την ολοσχερή εξόφληση, σύμφωνα με τα αναφερόμενα στο σκεπτικό της απόφασης.</p>
   <p>Υποχρεώνει τη δεύτερη εναγομένη να καταβάλει στον δεύτερο ενάγοντα&nbsp; έντεκα χιλιάδες οκτακόσια ογδόντα τρία ευρώ και σαράντα πέντε λεπτά (11.883,45) ευρώ, νομιμοτόκως από τη δήλη ημέρα που καθένα από τα επιμέρους ποσά που το συναπαρτίζουν κατέστη ληξιπρόθεσμο και απαιτητό και μέχρι την ολοσχερή εξόφληση, σύμφωνα με τα αναφερόμενα στο σκεπτικό της απόφασης .</p>
   <p>Υποχρεώνει αμφότερες τις εναγόμενες εταιρίες σ’ ολόκληρον ευθυνόμενες η δεύτερη δια και μέχρι της αξίας του πλοίου της, να καταβάλουν στον δεύτερο ενάγοντα δυο χιλιάδες εξακόσια τρία ευρώ και ένα λεπτό (2.603,1) νομιμοτόκως από τη δήλη ημέρα που καθένα από τα επιμέρους ποσά που το συναπαρτίζουν κατέστη ληξιπρόθεσμο και απαιτητό και μέχρι την ολοσχερή εξόφληση, σύμφωνα με τα αναφερόμενα στο σκεπτικό της απόφασης.</p>
   <p>Αναγνωρίζει ότι η δεύτερη εναγομένη υποχρεούται να καταβάλει στον δεύτερο ενάγοντα τριάντα τρεις χιλιάδες εννιακόσια τριάντα οκτώ ευρώ και σαράντα επτά λεπτά (33.938,47) νομιμοτόκως από τη δήλη ημέρα που καθένα από τα επιμέρους ποσά που το συναπαρτίζουν κατέστη ληξιπρόθεσμο και απαιτητό και μέχρι την ολοσχερή εξόφληση, σύμφωνα με τα αναφερόμενα στο σκεπτικό της απόφασης.</p>
   <p>Αναγνωρίζει ότι αμφότερες οι εναγόμενες εταιρίες ευθυνόμενες σ’ ολόκληρον, η δεύτερη δια και μέχρι της αξίας του πλοίου της, να καταβάλουν στον πρώτο ενάγοντα πέντε χιλιάδες οκτακόσια είκοσι έξι ευρώ και είκοσι δυο λεπτά (5.826,22) νομιμοτόκως από τη δήλη ημέρα που καθένα από τα επιμέρους ποσά που το συναπαρτίζουν κατέστη ληξιπρόθεσμο και απαιτητό και μέχρι την ολοσχερή εξόφληση, σύμφωνα με τα αναφερόμενα στο σκεπτικό της απόφασης.</p>
   <p>Επιβάλλει μέρος των δικαστικών εξόδων των εναγόντων αμφοτέρων των βαθμών δικαιοδοσίας σε βάρος των εναγομένων και τα ορίζει σε τέσσερις χιλιάδες (4.000) ευρώ.</p>
   <p>Κρίθηκε, αποφασίσθηκε και δημοσιεύθηκε στον Πειραιά σε έκτακτη, δημόσια στο ακροατήριό του συνεδρίαση,&nbsp; στις <strong>&nbsp;27 Ιουλίου 2018</strong>, χωρίς την παρουσία των διαδίκων και &nbsp;του πληρεξουσίου δικηγόρου των εκκαλούντων.</p>
   <p><strong>Η ΔΙΚΑΣΤΗΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </strong><strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</strong><strong>&nbsp;&nbsp;Η ΓΡΑΜΜΑΤΕΑΣ</strong></p>
  </div><!-- .entry-content -->
 </article>
</div></div></div></body></html>