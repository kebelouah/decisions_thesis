<html><body><h1>Αριθμός απόφασης 153/2019</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=1693<br/><div class="content"><div class="content-inner">
 <article id="post-1693" class="entry entry-single post-1693 post type-post status-publish format-standard hentry category-24 category-18">
  <h1 class="entry-title entry--item h2">Αριθμός απόφασης 153/2019</h1>
  <div class="entry-content entry--item">
   <div class="printomatic pom-small-black " id="id1397" data-print_target="article"></div>
   <p><strong>ΕΛΛΗΝΙΚΗ ΔΗΜΟΚΡΑΤΙΑ</strong></p>
   <p><strong>ΕΦΕΤΕΙΟ ΠΕΙΡΑΙΩΣ</strong></p>
   <p style="text-align: center;"><strong>Αριθμός απόφασης&nbsp; 153 /2019</strong></p>
   <p style="text-align: center;"><strong>ΤΟ ΜΟΝΟΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p><strong>ΣΥΓΚΡΟΤΗΘΗΚΕ</strong> από τη Δικαστή Αγγελική Δέτση, Εφέτη, που ορίστηκε από τον Πρόεδρο του Τριμελούς Συμβουλίου Διοίκησης του Εφετείου Πειραιώς, και τη γραμματέα Κ.Δ.</p>
   <p style="text-align: center;"><strong>ΑΦΟΥ ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center;"><strong>ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <p>Από το συνδυασμό των διατάξεων των άρθρων 271, 272 §§ 1-2 και 524 § 3 ΚΠολΔ, ως ισχύουν μετά τον Ν. 4335/2015, προκύπτει ότι, αν ερημοδικήσει ο εκκαλών κατά την πρώτη συζήτηση της εφέσεώς του, που επισπεύδεται με κλήση του εφεσιβλήτου, το δικαστήριο εξετάζει αν του έχει επιδοθεί νόμιμα και εμπρόθεσμα η κλήση αυτή. Στην περίπτωση που έχει γίνει τούτο, απορρίπτεται η έφεση ως ανυποστήρικτη. Η απόρριψη της έφεσης λόγω ερημοδικίας του εκκαλούντος γίνεται κατ’ ουσίαν και όχι κατά τον τύπο, καθόσον, παρά το ότι στην πραγματικότητα οι λόγοι της έφεσης δεν εξετάζονται ως προς το παραδεκτό και την βασιμότητα τους, θεωρείται, κατά πλάσμα του νόμου, ότι είναι αβάσιμοι και για την αιτία αυτή είναι πάντοτε απορριπτέοι, αφού δεν δίδεται στο δικαστήριο η δυνατότητα έκδοσης αντίθετης απόφασης περί αποδοχής τους (ΑΠ 574/2016, ΑΠ 268/2016 ΝΟΜΟΣ). Επίσης, σύμφωνα με τις διατάξεις του άρθρου 226 § 4 εδ. β’ και γ’ ΚΠολΔ, που έχουν γενική εφαρμογή, η αναγραφή μετ’ αναβολή της υπόθεσης στο πινάκιο ισχύει ως κλήτευση όλων των διαδίκων (ΕΠειρ 14/2014 ΝΟΜΟΣ). Κατά δε την έννοια των διατάξεων αυτών, η αναβολή της υπόθεσης και η αναγραφή της στο πινάκιο του δικαστηρίου για τη μετ’ αναβολή δικάσιμο ισχύει ως κλήτευση όλων των διαδίκων για τη δικάσιμο αυτή, και επομένως δεν χρειάζεται νέα κλήση του απολειπόμενου κατ’ αυτή διαδίκου, εφόσον όμως αυτός είχε νόμιμα κλητευθεί να παραστεί κατά την αρχική δικάσιμο (AΠ 12/2011 ΝΟΜΟΣ).</p>
   <p>Στην προκειμένη περίπτωση φέρεται για συζήτηση ενώπιον του Δικαστηρίου τούτου η από 17-10-2016 και με ειδ. αρ. κατάθ. &nbsp;…….. έφεση των ηττηθέντων στον πρώτο βαθμό ανακοπτόντων κατά της υπ’ αρ. 1783/2016 οριστικής αποφάσεως του Μονομελούς Πρωτοδικείου Πειραιώς, που εκδόθηκε αντιμωλία των διαδίκων με την τακτική διαδικασία επί της με ημερομηνία 8-4-2013 και με αριθ. κατάθ.&nbsp; ………. ανακοπής τους και του από 9-4-2013 και με αρ. κατάθ. …….. πρόσθετου λόγου αυτής. Η&nbsp;&nbsp; συζήτηση&nbsp; της εφέσεως,&nbsp;&nbsp; που&nbsp; είναι&nbsp; πρώτη στον&nbsp;&nbsp; παρόντα βαθμό δικαιοδοσίας, επισπεύδεται με κλήση &nbsp;της εφεσίβλητης κάτω από το αντίγραφο του δικογράφου της κρινόμενης εφέσεως, που έχει κατατεθεί στη γραμματεία του εκδόντος την προσβαλλόμενη απόφαση δικαστηρίου. Ειδικότερα, από τις με αρ. ………. εκθέσεις επιδόσεως του δικαστικού επιμελητή περιφέρειας Εφετείου Αθηνών, ………, και την με αρ. …….. έκθεση επίδοσης της δικαστικής επιμελήτριας περιφέρειας Εφετείου Ναυπλίου, …………, που προσκομίζει η εφεσίβλητη, προκύπτει ότι με επιμέλειά της αντίγραφο του δικογράφου της κρινόμενης εφέσεως, που έχει κατατεθεί, μαζί με την κάτω από αυτό με γενικό αρ. κατάθ. ……. και ειδικό αρ. κατάθ. ……… έκθεση κατάθεσης και την από 5-1-2017 πράξη ορισμού δικασίμου αρχικά για τη δικάσιμο της 19ης-10-2017, οπότε η συζήτηση της έφεσης αναβλήθηκε για την δικάσιμο, που αναφέρεται στην αρχή της παρούσας απόφασης, εγγραφόμενη στο πινάκιο, επιδόθηκε νομότυπα και εμπρόθεσμα στους εκκαλούντες. Αυτοί, όμως, δεν παρουσιάστηκαν στο ακροατήριο στην τελευταία μετ’ αναβολή δικάσιμο, κατά την εκφώνηση της υποθέσεως στη σειρά της από το πινάκιο, ούτε εκπροσωπήθηκαν από πληρεξούσιο δικηγόρο, και συνεπώς, πρέπει να δικαστούν ερήμην. Ακολούθως, πρέπει ν’ απορριφθεί η έφεση τους ως ανυποστήρικτη και να οριστεί το νόμιμο παράβολο για την περίπτωση που οι ερημοδικασθέντες εκκαλούντες θα ασκήσουν ανακοπή ερημοδικίας κατά της απόφασης αυτής (άρθρα 501, 502 § 1 και 505 § 2 ΚΠολΔ). Τέλος, η δικαστική δαπάνη της εφεσίβλητης, του παρόντος βαθμού δικαιοδοσίας, πρέπει να επιβληθεί σε βάρος των εκκαλούντων λόγω της ήττας τους (άρθρα 176, 183, 189 και 191 § 2), όπως ορίζεται στο διατακτικό.</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p><strong>ΔΙΚΑΖΕΙ </strong>ερήμην των εκκαλούντων.</p>
   <p><strong>ΟΡΙΖΕΙ </strong>το παράβολο για την περίπτωση άσκησης ανακοπής ερημοδικίας</p>
   <p>στο ποσό των διακοσίων πενήντα &nbsp;(250) ευρώ.</p>
   <p><strong>ΑΠΟΡΡΙΠΤΕΙ </strong>την έφεση κατά της υπ’ αρ.&nbsp; 1783/2016 οριστικής απόφασης του Μονομελούς Πρωτοδικείου Πειραιώς.</p>
   <p><strong>ΕΠΙΒΑΛΛΕΙ </strong>στους εκκαλούντες τα δικαστικά έξοδα της εφεσίβλητης, του παρόντος βαθμού δικαιοδοσίας, τα οποία ορίζει σε εξακόσια (600) ευρώ.</p>
   <p><strong>ΚΡΙΘΗΚΕ</strong>, αποφασίσθηκε&nbsp; και δημοσιεύτηκε στον Πειραιά, σε έκτακτη δημόσια συνεδρίαση στο ακροατήριό του, στις 21.-3-2019, χωρίς την παρουσία των διαδίκων και των πληρεξουσίων δικηγόρων τους.</p>
   <p>&nbsp;</p>
   <p><strong>Η ΔΙΚΑΣΤΗΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Η ΓΡΑΜΜΑΤΕΑΣ</strong></p>
   <p>&nbsp;</p>
  </div><!-- .entry-content -->
 </article>
</div></div></div></body></html>