<html><body><h1>Αριθμός απόφασης 629/2021</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=8190<br/><div class="content"><div class="content-inner">
 <article id="post-8190" class="entry entry-single post-8190 post type-post status-publish format-standard hentry category-24 category-18">
  <h1 class="entry-title entry--item h2">Αριθμός απόφασης 629/2021</h1>
  <div class="entry-content entry--item">
   <div class="printomatic pom-small-black " id="id6578" data-print_target="article"></div>
   <h4>ΕΦΕΤΕΙΟ ΠΕΙΡΑΙΩΣ</h4>
   <h4 style="text-align: center">Αριθμός απόφασης &nbsp;629/2021</h4>
   <h4 style="text-align: center">ΜΟΝΟΜΕΛΕΣ&nbsp; ΕΦΕΤΕΙΟ ΠΕΙΡΑΙΩΣ</h4>
   <p>Αποτελούμενο από τον Δικαστή, Ηλία Σταυρόπουλο, Εφέτη, τον οποίο όρισε η Πρόεδρος του Τριμελούς Συμβουλίου Διοίκησης του Εφετείου Πειραιά και τη Γραμματέα, T.Λ.</p>
   <p>Συνεδρίασε δημόσια στο ακροατήριο του στις ……………. για να δικάσει την εξής υπόθεση μεταξύ:</p>
   <p><strong>Του αιτούντος</strong> : Του Οργανισμού Τοπικής Αυτοδιοίκησης με την επωνυμία «ΔΗΜΟΣ …. ΝΠΔΔ», που νομίμως εκπροσωπείται υπό του Δημάρχου αυτού και εδρεύει στη νήσο ….. Αττικής, ο οποίος εκπροσωπήθηκε από τον πληρεξούσιο δικηγόρο του Νικόλαο Δαρδάνο.</p>
   <p><strong>Των καθ’ ων</strong> : 1. …………………., 2. ………………., 3. ……………….., 4. …………………………….., 5. ………………….., ως εξ αδιαθέτου κληρονόμος του αποβιώσαντος συζύγου της, ……………………., 6. ……………….ως εξ αδιαθέτου κληρονόμος του αποβιώσαντος πατέρα της, ……………………7. ……………………., ως εξ αδιαθέτου κληρονόμος του αποβιώσαντος πατέρα του, …………………….. 8. ………………………., ως εξ αδιαθέτου κληρονόμος του αποβιώσαντος πατέρα του, ……………………., 9. …………………, ως εκ διαθήκης κληρονόμος της &nbsp;&nbsp;…………………., 10. ……………………. 11. …………………., ως εξ αδιαθέτου κληρονόμος της αποβιωσάσης μητέρας της ………………., 12. …………………………, ως εξ αδιαθέτου κληρονόμος της αποβιωσάσης μητέρας της ………………………, 13. …………………… 14. ……………………. και 15. ……………………, οι οποίοι εκπροσωπήθηκαν από την πληρεξούσια δικηγόρο τους Ελένη Γεμελιάρη.</p>
   <p>Το αιτούν με την υπ’ αριθμό καταθέσεως ……………./2021 αίτησή του, ενώπιον του Δικαστηρίου τούτου, ζήτησε να γίνουν δεκτά όσα αναφέρονται σ’ αυτή.</p>
   <p>Η υπόθεση εκφωνήθηκε από τη σειρά του οικείου πινακίου και συζητήθηκε. Οι πληρεξούσιοι δικηγόροι των διαδίκων κατέθεσαν έγγραφες προτάσεις, στις οποίες αναφέρθηκαν και ζήτησαν όσα αναφέρονται σ’ αυτές.</p>
   <p style="text-align: center"><strong>ΑΦΟΥ ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center"><strong>ΣΚΕΦΤΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <p>Το αιτούν με την κρινόμενη αίτησή του, επικαλούμενο ότι με απόφαση του δημοτικού Συμβουλίου …………………., η οποία εγκρίθηκε από την Αποκεντρωμένη Διοίκηση Αττικής και δημοσιεύθηκε στο ΦΕΚ, κηρύχθηκε αναγκαστική απαλλοτρίωση για την κατασκευή έργου για λόγους δημοσίας ωφέλειας υπέρ του Δήμου ………., όπως απεικονίζεται στο αναφερόμενο στην αίτηση κτηματολογικό διάγραμμα και τον αντίστοιχο πίνακα, που συντάχθηκαν νομίμως και ότι με ειδική πράξη του Υπουργικού Συμβουλίου (ΠΥΣ) που δημοσιεύθηκε στο ΦΕΚ επιτράπηκε να ακολουθηθεί στην απαλλοτρίωση αυτή η ειδική διαδικασία του άρθρου 7Α του ν. 2882/2001, ζητεί να του παρασχεθεί η άδεια να πραγματοποιήσει εργασίες στις απαλλοτριούμενες ιδιοκτησίες των καθ’ ων, πριν από τον προσδιορισμό και την καταβολή της αποζημίωσης, με την υποχρέωση του να καταθέσει στο Ταμείο Παρακαταθηκών και Δανείων το 70% της αξίας των απαλλοτριωθέντων ακινήτων, όπως η αξία αναφέρεται αναλυτικά στην αίτηση και να υποχρεωθούν οι καθ’ ων να παραδώσουν τα ακίνητα.</p>
   <p>Η υπό κρίση αίτηση ασκήθηκε αρμόδια καθ’ ύλην και κατά τόπον και παραδεκτά στο Δικαστήριο τούτο κατά την ειδική διαδικασία του άρθρου 7Α του ν. 2882/2001, αφού έχει τηρηθεί και η νόμιμη προδικασία (άρθρ. 16 παρ. 1 και 17 παρ. 4 του ν. 2882/2001), καθώς προσκομίζονται : α) η υπ’ αρ. 41/2021 απόφαση δημοτικού Συμβουλίου ……., ΦΕΚ (τεύχος Δ αρ. 657/11.10.2021), η οποία εγκρίθηκε από την Αποκεντρωμένη Διοίκηση Αττικής με την από 9.9.2021 απόφασή της, β) η υπ’ αρ. 13/29.4.2020 ειδική πράξη Υπουργικού Συμβουλίου (ΠΥΣ), ΦΕΚ Δ` 260/24.5.2020, γ) το με αρ. πρωτ. ……./10.11.2021 πιστοποιητικό του Υποθηκοφυλακείου …. περί μεταγραφής της απόφασης κήρυξης της ένδικης απαλλοτρίωσης και περί ανέφικτου εκδόσεως πιστοποιητικών ιδιοκτησίας, βαρών και μη διεκδίκησης δ) το με κλίμακα 1:500 από Απριλίου 2020 κτηματολογικό διάγραμμα και τον αντίστοιχο πίνακα που συντάχθηκαν από τον τοπογράφο Μηχανικό …………….. και ελέγχθηκαν την 8.04.2021 από τον Πολιτικό Μηχανικό&nbsp; …………..– υπάλληλο του Τμήματος Τεχνικής Υποστήριξης Νησιωτικών Δήμων της Διεύθυνσης Τεχνικών Έργων Π.Ε. Πειραιώς και Νήσων και θεωρήθηκαν την 8.04.2021 από τον Πολιτικό Μηχανικό ……….., Προϊστάμενο του ανωτέρω Τμήματος της Διεύθυνσης Τεχνικών Έργων Π.Ε. Πειραιώς και Νήσων, ε)&nbsp; την με αρ. πρ. ………./22.6.2021 απάντηση της Κτηματικής Υπηρεσίας Πειραιά Νήσων και Δυτικής Αττικής περί μη ύπαρξης δικαιωμάτων του Δημοσίου για την κήρυξη αναγκαστικής απαλλοτρίωσης της επίδικης έκτασης, σύμφωνα με τη διάταξη του Ν. 2882/2001, άρθρο 1 παρ. 3 και είναι ορισμένη και νόμιμη, στηριζόμενη στις διατάξεις των άρθρων άρθρα 7Α, 21, 20 παρ. 1 και 6, 19 παρ. 5, 7 έως και 9 του ν. 2882/2001.</p>
   <p>Από όλα τα έγγραφα, τα οποία προσκομίζουν και επικαλούνται οι διάδικοι, αποδείχθηκαν τα ακόλουθα πραγματικά περιστατικά: Με τη υπ’ αριθ. …/2021 απόφαση δημοτικού Συμβουλίου ……… κηρύχθηκε αναγκαστική απαλλοτρίωση για την κατασκευή έργου για λόγους δημοσίας ωφέλειας υπέρ του Δήμου …….., και συγκεκριμένα, για την κατασκευή του έργου «ΟΛΟΚΛΗΡΩΜΕΝΗ ΔΙΑΧΕΙΡΙΣΗ ΑΣΤΙΚΩΝ ΣΤΕΡΕΩΝ ΑΠΟΒΛΗΤΩΝ ΝΗΣΟΥ …..», έκτασης συνολικού εμβαδού 5.139,06 τ.μ. που βρίσκεται στο δήμο …, στη θέση ………… στη βορειοανατολική πλευρά του νησιού και προσδιορίζεται χωρικά με τα στοιχεία Κ1,Κ2,Κ3,Κ4,Κ45,Κ44, Κ43, Κ42, Κ15, Κ16, Κ17, Κ18, Κ19, Κ20, Κ21, Κ22, Κ23, Κ24, Κ25, Κ26, Κ27, Κ28, Κ29, Κ30, Κ31, Κ32, Κ33, Κ34, Κ35, Κ36, Κ37, Κ38, Κ39, Κ40, Κ41, Κ1 συντεταγμένων κορυφών και απεικονίζεται με κλίμακα 1:500 στο από Απριλίου 2020 κτηματολογικό διάγραμμα και τον αντίστοιχο πίνακα που συντάχθηκαν από τον τοπογράφο Μηχανικό ……….. και ελέγχθηκαν την 8η-04-2021 από τον Πολιτικό Μηχανικό ………….. – υπάλληλο του Τμήματος Τεχνικής Υποστήριξης Νησιωτικών Δήμων της Διεύθυνσης Τεχνικών Έργων Π.Ε. Πειραιώς και Νήσων και θεωρήθηκαν την 8η-04-2021 από τον Πολιτικό Μηχανικό ……………., Προϊστάμενο του ανωτέρω Τμήματος της Διεύθυνσης Τεχνικών Έργων Π.Ε. Πειραιώς και Νήσων. Η εν λόγω απόφαση του Δ.Σ. ………… εγκρίθηκε από την Αποκεντρωμένη Διοίκηση Αττικής με την από 09.09.2021 απόφασή της και στη συνέχεια δημοσιεύθηκε στο ΦΕΚ τ.Δ΄657/11.10.2021. Το εν λόγω έργο έχει χαρακτηριστεί ως έργο γενικότερης σημασίας για την οικονομία της χώρας με στόχο την ουσιώδη βελτίωση των υποδομών της περιφερειακής ανάπτυξης και της επανεκκίνησης της πραγματικής οικονομίας της χώρας δυνάμει της υπ’ αρ. ………../29.04.2020 Πράξης του Υπουργικού Συμβουλίου (ΦΕΚ Δ` 260/24.5.2020) και ότι, λόγω άμεσης ανάγκης εκτέλεσης εργασιών, επιτράπηκε να ακολουθηθεί στην απαλλοτρίωση αυτή η ειδική διαδικασία του άρθρου 7Α του ν. 2882/2001. Πρέπει, επομένως, να παρασχεθεί η άδεια στο αιτούν να πραγματοποιήσει εργασίες στις απαλλοτριούμενες ιδιοκτησίες των καθ’ ων, πριν από τον προσδιορισμό και την καταβολή της αποζημίωσης, με την υποχρέωση του να καταθέσει στο Ταμείο Παρακαταθηκών και Δανείων το 70% της αξίας των απαλλοτριωθέντων ακινήτων και να υποχρεωθούν οι καθ’ ων να παραδώσουν τα ακίνητα. Περαιτέρω, στην έκταση που απαλλοτριώνεται δεν περιλαμβάνονται εκτάσεις που ανήκουν στο Ελληνικό Δημόσιο. Έχει επιφάνεια 5.139,06 τ.μ., είναι αγροτική εκτός σχεδίου πόλης εδαφική έκταση, εκτός αιγιαλού και παραλίας, κείμενη σε σημείο άνω των 200 μ. και μέχρι 500 μ. από τη θάλασσα, μη αρδευόμενη, μονοετούς καλλιέργειας και η συνολική αντικειμενική αξία της, όπως τούτη προκύπτει από το ισχύον σύστημα προσδιοριζόμενης αντικειμενικής αξίας του ακινήτου, ανέρχεται στο ποσό των 166.351,37 ευρώ. Η παραπάνω αξία προκύπτει από τον υπολογισμό αξίας γης εκ του ισχύοντος συστήματος υπολογισμού γης του Υπουργείου Οικονομικών (βλ. το σχετικό έντυπο ΑΑ-ΓΗΣ για τον προσδιορισμό της αντικειμενικής αξίας της γης εκτός σχεδίου πόλης ή οικισμών που δεν έχει ειδικούς όρους δόμησης, που προσκομίζεται) και δεν υπολείπεται της πραγματικής αποζημίωσης που έχει η εδαφική έκταση κατά το χρόνο κατάθεσης της αίτησης (αρθρ. 7Α παρ. 3 του ν. 2882/2001), δηλαδή της πραγματικής αγοραίας αξίας της, με βάση τις υπάρχουσες οικονομικές και νομισματικές συνθήκες και εξασφαλίζει τη δυνατότητα στους δικαιούχους της αποζημίωσης να αντικαταστήσουν τα απαλλοτριωθέντα με άλλα ισάξια, χωρίς να υπολογισθεί η ενδεχόμενη μεταβολή της αξίας, που επήλθε μετά την δημοσίευση της πράξης απαλλοτρίωσης και μόνο εξαιτίας της, ή η ανατίμηση που προήλθε από ενέργειες των ιδιοκτητών στα απαλλοτριούμενα μετά την ανακοίνωση της απαλλοτρίωσης. Συνεπώς η εύλογη αποζημίωση που προκύπτει σε ποσοστό 70% της ως άνω αξίας των ακινήτων υπέρ των δικαιούχων ανέρχεται συνολικά στο ποσό των 116.445,95 ευρώ. Επομένως, πρέπει να γίνει δεκτή η αίτηση ως ουσία βάσιμη, να παρασχεθεί η άδεια στο αιτούν να πραγματοποιήσει εργασίες και πριν από τον προσδιορισμό και την καταβολή της αποζημίωσης, να οριστεί το εύλογο τμήμα της αποζημίωσης που υποχρεούται να καταβάλει το αιτούν στους καθ’ ων, πριν την κατάληψη των ακινήτων, σε ποσοστό 70% επί της ανωτέρω αξίας των ακινήτων και, τέλος, να διαταχθεί η αποβολή του όποιου ιδιοκτήτη, νομέα ή κατόχου των ακινήτων αυτών, υπό τον όρο κατάθεσης στο Ταμείο Παρακαταθηκών και Δανείων του προαναφερθέντος ευλόγου τμήματος της αποζημίωσης. Τέλος η δικαστική δαπάνη των καθ’ ων πρέπει να επιβληθεί σε βάρος του αιτούντος, μειωμένη κατά το ήμισυ, ήτοι σε ποσοστό 1% επί της ως άνω αποζημίωσης (116.445,95 ευρώ), καταβλητέα επιπλέον αυτής (άρθρ. 8 παρ. 1 και 18 παρ. 4 του ν. 2882/2001 σε συνδυασμό με τα αρθρ. 63 παρ. 1 και 68 παρ. 1 του ν. 4194/2013 Κώδικα Δικηγόρων).</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p>Δικάζει αντιμωλία των διαδίκων</p>
   <p>Δέχεται την αίτηση.</p>
   <p>Παρέχει την άδεια στο αιτούν να πραγματοποιήσει εργασίες πριν από τον προσδιορισμό και την καταβολή αποζημίωσης στα αναφερόμενα στο σκεπτικό της απόφασης ακίνητα, για τα οποία με την με αριθμό ………../29.04.2020 Πράξης του Υπουργικού Συμβουλίου (ΦΕΚ Δ` 260/24.5.2020), κηρύχθηκε αναγκαστική απαλλοτρίωση ακινήτων, για λόγους δημόσιας ωφέλειας και ειδικότερα για την κατασκευή του έργου «ΟΛΟΚΛΗΡΩΜΕΝΗ ΔΙΑΧΕΙΡΙΣΗ ΑΣΤΙΚΩΝ ΣΤΕΡΕΩΝ ΑΠΟΒΛΗΤΩΝ ΝΗΣΟΥ …………..».</p>
   <p>Υποχρεώνει το αιτούν, πριν από την κατάληψη των απαλλοτριωμένων ακινήτων, να καταθέσει στο Ταμείο Παρακαταθηκών και Δανείων το 70% της αποζημίωσης των απαλλοτριουμένων ακινήτων, το οποίο ανέρχεται στο ποσό των 116.445,95 ευρώ.</p>
   <p>Διατάσσει την αποβολή του όποιου ιδιοκτήτη, νομέα ή κατόχου των προαναφερθέντων ακινήτων, υπό τον όρο κατάθεσης του ευλόγου τμήματος της αποζημίωσης στο Ταμείο Παρακαταθηκών και Δανείων.</p>
   <p>Επιβάλλει σε βάρος του αιτούντος τη δικαστική δαπάνη των καθ’ ων που καθορίζει σε ποσοστό 1% επί της ως άνω αποζημίωσης (116.445,95 ευρώ), η οποία πρέπει να καταβληθεί επιπλέον της αποζημίωσης.</p>
   <p>Κρίθηκε, αποφασίστηκε και δημοσιεύθηκε σε έκτακτη δημόσια συνεδρίαση στο ακροατήριό του στον Πειραιά στις&nbsp; 24 Δεκεμβρίου 2021, απόντων των διαδίκων και του πληρεξουσίων δικηγόρων τους.</p>
   <p><strong>Ο ΔΙΚΑΣΤΗΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Η ΓΡΑΜΜΑΤΕΑΣ</strong></p>
  </div><!-- .entry-content -->
 </article>
</div></div></div></body></html>