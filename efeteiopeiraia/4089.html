<html><body><h1>Αριθμός Απόφασης 161/2018</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=4089<br/><div class="content"><div class="content-inner">
 <article id="post-4089" class="entry entry-single post-4089 post type-post status-publish format-standard hentry category-18 category-25">
  <h1 class="entry-title entry--item h2">Αριθμός Απόφασης 161/2018</h1>
  <div class="entry-content entry--item">
   <div class="printomatic pom-small-black " id="id4151" data-print_target="article"></div>
   <p style="text-align: center;"><strong>Αριθμός απόφασης 161/2018</strong></p>
   <p style="text-align: center;"><strong>ΤΟ ΤΡΙΜΕΛΕΣ ΕΦΕΤΕΙΟ ΠΕΙΡΑΙΑ</strong></p>
   <p style="text-align: center;"><strong>Εκουσία Δικαιοδοσία &nbsp;&nbsp;</strong></p>
   <p>Αποτελούμενο από τις Δικαστές Αμαλία Μήλιου, Πρόεδρο Εφετών, Αικατερίνη Κοκόλη, Εφέτη, Θεοκτή Νικολαΐδου, Εφέτη-Εισηγήτρια και τη γραμματέα Γ.Λ..</p>
   <p style="text-align: center;"><strong>ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center;"><strong>ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <p>Η υπό κρίση έφεση του εν μέρει ηττηθέντος αιτούντος κατά της υπ΄αριθμ. 2774/12-6-2017 οριστικής απόφασης του Πολυμελούς Πρωτοδικείου Πειραιά (εκουσία δικαιοδοσία), έχει ασκηθεί νομότυπα και εμπρόθεσμα (άρθρ. 495§1, 511, 513, 516, 517, 518§2 ΚΠολΔ), δοθέντος ότι η δημοσίευση της εκκαλουμένης απόφασης έλαβε χώρα στις 12-6-2017 και η υπό κρίση έφεση κατατέθηκε στη γραμματεία του Πρωτοβαθμίου Δικαστηρίου στις 28-6-2017 (βλ. την υπ΄αριθμ. ………./2017 έκθεση κατάθεσης ενδίκου μέσου της γραμματείας του Πρωτοβαθμίου Δικαστηρίου). Κατά συνέπεια, η υπό κρίση έφεση πρέπει να γίνει τυπικά δεκτή και να εξεταστεί περαιτέρω ως προς το παραδεκτό και βάσιμο των λόγων της κατά την&nbsp; εκουσία δικαιοδοσία (άρθρ. 533§1 ΚΠολΔ), καθόσον για την άσκηση της έφεσης έχει κατατεθεί από τον εκκαλούντα το προβλεπόμενο από τη διάταξη του άρθρου 495§4 ΚΠολΔ&nbsp; παράβολο, ενώ αντίγραφό της επιδόθηκε στον αντίκλητο της επιτροπής πιστωτών ….. (βλ. προσκ. την υπ΄αριθμ. …../11-10-2017 έκθεση επίδοσης του δικαστικού επιμελητή στο Πρωτοδικείο Αθηνών ……..).</p>
   <p>Με την υπ΄ αριθμ. εκθέσεως καταθέσεως ……./2016 αίτηση, που ασκήθηκε ενώπιον του Πολυμελούς Πρωτοδικείου Πειραιά (εκουσία δικαιοδοσία), ο αιτών υπό την ιδιότητα του συνδίκου της πτώχευσης της &nbsp;&nbsp;ανώνυμης εταιρίας ‘’………….’’ και το διακριτικό τίτλο ‘’………….’’,&nbsp; ισχυρίστηκε ότι έχει προβεί&nbsp; στις ειδικότερα αναφερόμενες σε αυτή δικαστικές και εξώδικες πράξεις, που αφορούν εργασίες της πτώχευσης για το χρονικό διάστημα από 9-9-2015 έως 7-12-2016 και ζήτησε μεταξύ άλλων να καθοριστεί ως προσωρινή αντιμισθία του για τις εν λόγω παρασχεθείσες υπηρεσίες του το ποσό των 69.000 ευρώ, το οποίο πρέπει να του καταβληθεί από τον αναφερόμενο σε αυτή τραπεζικό λογαριασμό της πτωχής. Το Πρωτοβάθμιο Δικαστήριο με την εκκαλουμένη υπ΄ αριθμ. 2774/2017 οριστική απόφασή του, έκανε εν μέρει μόνο δεκτή την αίτηση ως κατ΄ ουσία βάσιμη και καθόρισε το ποσό των 32.000 ευρώ ως προσωρινή αντιμισθία του αιτούντος συνδίκου της πτώχευσης για το ως άνω χρονικό διάστημα. Κατά της απόφασης αυτής παραπονείται με την υπό κρίση έφεση του ο αιτών-εκκαλών για κακή εκτίμηση των αποδείξεων και ζητεί να εξαφανισθεί η εκκαλουμένη απόφαση, ώστε να γίνει δεκτή στο σύνολό της η ασκηθείσα αίτηση του.</p>
   <p>Από όλα ανεξαιρέτως τα νομίμως προσκομιζόμενα και επικαλούμενα από τον εκκαλούντα έγγραφα αποδείχθηκαν τα ακόλουθα: Με την υπ’ αριθμ. 509/2014 απόφαση του παρόντος Δικαστηρίου (εκουσία δικαιοδοσία) κηρύχθηκε σε πτώχευση η&nbsp; ανώνυμη εταιρία με την επωνυμία ‘’……….’’ και το διακριτικό τίτλο ‘’……………’’, η οποία εδρεύει στον Πειραιά και διορίστηκε ο αιτών και ήδη εκκαλών δικηγόρος σύνδικος της πτώχευσης. Οι εργασίες της εν λόγω πτώχευσης συνεχίζονται, ενώ ο αιτών κατά το επίδικο χρονικό διάστημα ήτοι από τις 9-9-2015 έως τις 7-12-2016, επιμελήθηκε της προώθησης της πτωχευτικής διαδικασίας με το χειρισμό πλήθος υποθέσεων. Ειδικότερα, ο αιτών προέβη στις αναλυτικά αναφερόμενες στην αίτησή του δικαστικές και εξώδικες πράξεις, που αφορούν την πρόοδο των εργασιών της πτώχευσης και δη εκπροσώπησε την πτωχή ενώπιον των πολιτικών και διοικητικών Δικαστηρίων κατά τη συζήτηση: α) προσωρινής διαταγής, αίτησης αναστολής και έφεσης της ανώνυμης εταιρείας με την επωνυμία ‘’…………….’’ ενώπιον του παρόντος Δικαστηρίου, που αφορούν στην πτωχευτική ανάκληση των δικαιοπραξιών, ως προς τα ακίνητα, για τα οποία θα γίνει λόγος παρακάτω, β) πτωχευτικών ανακοπών πρώην εργαζομένων της πτωχής, των εταιρειών με τις επωνυμίες ‘’……………….’’, ‘’……………’’, ‘’…’’, &nbsp;‘’….’’, ‘’……….’’, ‘’……’’ και του Δήμου ….. και γ) δύο προσφυγών της πτωχής ενώπιον του Μονομελούς Διοικητικού Πρωτοδικείου Αθηνών. Στο σημείο αυτό πρέπει να σημειωθεί ότι οι περισσότερες από τις ανωτέρω δίκες διεξήχθησαν μετά από πολλές αναβολές λόγω της αποχής των δικηγόρων το δικαστικό έτος 2015-2016, στις οποίες, επίσης, έπρεπε ο αιτών να παρίσταται. Περαιτέρω, από τα ίδια ως άνω αποδεικτικά μέσα αποδείχθηκε ότι ο αιτών συμμετείχε στη διενέργεια πενήντα ενός (51) πλειστηριασμών κινητών πτωχευτικών στοιχείων, που βρίσκονταν στις αποθήκες της πτωχής επί της οδού …… στις ….., επί της οδού …….. στη …… καθώς και στα πρώην γραφεία διοίκησης της πτωχής στη συμβολή των οδών ……….. στον …… Από τους πλειστηριασμούς αυτούς οι σαράντα έξι (46) ήταν επιτυχημένοι, ακολούθως δε ο αιτών ως σύνδικος έπρεπε να απασχοληθεί με την έκδοση αποδείξεων λιανικής και τιμολογίων προς τους υπερθεματιστές, την παράδοση των αντίστοιχων πτωχευτικών στοιχείων και την κατάθεση του εκπλειστηριάσματος στον&nbsp; τραπεζικό λογαριασμό της πτωχής. Επίσης, ο αιτών ως σύνδικος προέβη δύο φορές σε αποσφράγιση της πτωχευτικής περιουσίας και δη α) σε μία αποθήκη στη συμβολή των οδών ……. στο ….., για την οποία έλαβε έγκριση περί μεταφοράς των κινητών στοιχείων της σε άλλη αποθήκη επί της οδού ……. και β) σε αποθήκη, που βρίσκεται στη συμβολή των οδών ……… στη ………, για την οποία συνέταξε έκθεση απογραφής, ενώ περαιτέρω προέβη σε επαληθεύσεις απαιτήσεων 156 αναγγελθέντων πιστωτών. Επιπροσθέτως, καθ’ όλο το επίδικο χρονικό διάστημα, όπως αυτό ορίστηκε ανωτέρω, ο αιτών είχε συνεχή παρουσία στο Τμήμα Πτωχεύσεων του Πρωτοδικείου Πειραιά, στο οποίο υπέβαλε πλήθος αιτήσεων και εκθέσεων και ελάμβανε αντίστοιχα εγκρίσεις από την Εισηγήτρια της πτώχευσης, ενώ μετέβη αρκετές φορές σε δημόσιες υπηρεσίες, όπως το ΙΚΑ, τον ΟΑΕΔ, τη ΔΟΥ, σχετικά με υποθέσεις της πτωχής. Επίσης, ο αιτών είχε συχνή τηλεφωνική επικοινωνία καθώς και συναντήσεις με πιστωτές της πτωχής (ανώνυμες τραπεζικές εταιρείες, προμηθευτές, εργαζομένους κλπ.), οι οποίοι ζητούσαν πληροφορίες σχετικά με την πορεία των εργασιών της πτώχευσης, με υποψήφιους υπερθεματιστές, που ζητούσαν πληροφορίες σχετικά με κινητά πτωχευτικά στοιχεία, ενώ μετέβαινε και μετακινείτο, σε τακτική σχεδόν εβδομαδιαία βάση, μεταξύ των αποθηκών της πτωχής, που βρίσκονταν στις …., στη …….και το ….., προκειμένου να εκτελεστούν εργασίες, που αφορούν την πτώχευση. Σχετικά με την περιουσία της πτωχής, η οποία λαμβάνεται υπ’ όψει μεταξύ άλλων κατ΄ άρθρο 81§1 του Πτωχευτικού Κώδικα, για τον προσδιορισμό της προσωρινής αντιμισθίας, με την υπ΄ αριθμ. 181/2017 απόφαση του παρόντος Δικαστηρίου υποχρεώθηκε&nbsp; η ανώνυμη εταιρεία με την επωνυμία&nbsp; ‘’…….’’ να προβεί σε επαναμεταβίβαση στον αιτούντα σύνδικο της πτώχευσης της κυριότητας των κατωτέρω ακινήτων της πτωχής και δη: α) ενός αγροτεμαχίου στην κτηματική περιφέρεια του δημοτικού διαμερίσματος …… του Δήμου …. εκτός σχεδίου, εκτός οικισμού αλλά εντός του υπό εκπόνηση Γενικού Πολεοδομικού Σχεδίου στη θέση ‘’…….’’ με πρόσωπο στον παράδρομο της ε.ο. Αθηνών –Λαμίας, έκτασης 168.088 τ.μ., στο οποίο έχουν ανεγερθεί, δυνάμει οικοδομικής αδείας, κτίσματα συνολικής επιφάνειας 19.765,48 τ.μ. και του οποίου είχε μεταβιβαστεί η κυριότητα αιτία πωλήσεως αντί τιμήματος 25.000.000 ευρώ, β) ενός οικοπέδου, το οποίο βρίσκεται στον ….. εντός του εγκεκριμένου ρυμοτομικού σχεδίου κοντά στο . …., στο ΟΤ με αριθμό … με πρόσωπο επί της &nbsp;&nbsp;οδού …., όπου φέρει τον αριθμό …, έκτασης 166,26 τ.μ. και στο οποίο ανεγέρθηκε δυνάμει οικοδομικής άδειας πολυώροφη οικοδομή αποτελούμενη από ισόγειο όροφο συνολικής επιφάνειας 115,78 τ.μ., πρώτο υπέρ του ισογείου όροφο, συνολικής επιφάνειας 115,78 τ.μ., δεύτερο υπέρ του ισογείου όροφο συνολικής επιφάνειας 115,78 τ.μ., τρίτο υπέρ του ισογείου όροφο συνολικής επιφάνειας 115,78 τ.μ., τέταρτο υπέρ του ισογείου όροφο συνολικής επιφάνειας 100,40 τ.μ. και δώμα επιφάνειας 35,02 τ.μ., γ) ενός οικοπέδου, το οποίο βρίσκεται στον …. εντός του εγκεκριμένου ρυμοτομικού σχεδίου κοντά στο ….., στο ΟΤ με αριθμό … με πρόσωπο στις παράλληλες οδούς ….., όπου φέρει τον αριθμό … και …., έκτασης 644,33 τ.μ. και στο οποίο ανεγέρθηκε, δυνάμει οικοδομικής άδειας, πολυώροφο κτίριο γραφείων, αποτελούμενο από υπόγειο Β’ συνολικής επιφάνειας 644,33 τ.μ., ισόγειο όροφο, συνολικής επιφάνειας 450,21 τ.μ., πρώτο υπέρ του ισογείου όροφο συνολικής επιφάνειας 450,21 τ.μ., δεύτερο υπέρ του ισογείου όροφο συνολικής επιφάνειας 450,21 τ.μ., τρίτο υπέρ του ισογείου όροφο συνολικής επιφάνειας 450,21 τ.μ., τέταρτο υπέρ του ισογείου όροφο συνολικής επιφάνειας 450,21 τ.μ., και πέμπτο υπέρ του ισογείου όροφο συνολικής επιφάνειας 450,21 τ.μ.,&nbsp; όλοι οι υπέρ του ισογείου όροφοι με χρήση γραφείων, δ) ενός οικοπέδου, το οποίο βρίσκεται στον .. εντός του εγκεκριμένου ρυμοτομικού σχεδίου κοντά στο …. ., στο ΟΤ με αριθμό …. με πρόσωπο στη συμβολή των οδών ……., έκτασης 498,05 τ.μ. και στο οποίο ανεγέρθηκε δυνάμει οικοδομικής άδειας πολυώροφο κτίριο γραφείων, αποτελούμενο από ισόγειο όροφο, συνολικής επιφάνειας 433,31 τ.μ., πρώτο υπέρ του ισογείου όροφο συνολικής επιφάνειας 433,31 τ.μ., δεύτερο υπέρ του ισογείου όροφο συνολικής επιφάνειας 433,31 τ.μ., τρίτο υπέρ του ισογείου όροφο συνολικής επιφάνειας 433,31 τ.μ., τέταρτο υπέρ του ισογείου όροφο συνολικής επιφάνειας 433,31 τ.μ., και πέμπτο υπέρ του ισογείου όροφο συνολικής επιφάνειας 314,99 τ.μ. Η κυριότητα των ανωτέρω υπό στοιχεία β, γ και δ ακινήτων είχε μεταβιβαστεί αιτία πωλήσεως αντί συνολικού τιμήματος 10.500.000 ευρώ. Η λοιπή ακίνητη περιουσία της πτωχής είναι ιδιαίτερα αξιόλογη και συγκεκριμένα έχει στην κυριότητά της αποθήκη επί των οδών ……, επιφάνειας 247,14 τ.μ., ισόγειο κατάστημα με υπόγεια αποθήκη σε πολυκατοικία επί των οδών ….. στη …. ., επιφάνειας 89 και 44 τ.μ. αντίστοιχα, ποσοστό 2/3 εξ αδιαιρέτου της υπ΄αριθμ. 11 οριζόντιας ιδιοκτησίας ισογείου (με πατάρι) επιφάνειας 50,72 τ.μ., της υπό στοιχεία Υ1 υπόγειας αποθήκης επιφάνειας&nbsp; 50,72 τ.μ., της υπό στοιχεία Ι2 οριζόντιας ιδιοκτησίας ισογείου (με πατάρι) επιφάνειας 52,42 τ.μ., της υπό στοιχεία Υ2 ισόγειας αποθήκης&nbsp; επιφάνειας 52,42 τ.μ., επί της οδού . …., αριθμοί …. στον ….., (οι οποίες ήδη εκμισθώνονται αντί μηνιαίου μισθώματος ποσού 1.588 ευρώ), οικόπεδο&nbsp; επιφάνειας 4.244 τ.μ. στη θέση ‘’……’’ στη ….., αγροτεμάχιο, επιφάνειας 15.940 τ.μ. στη θέση ‘’……..’’ στον ……… και αποθήκες υπογείου επιφάνειας 53,50 τ.μ., 53,96 τ.μ. και 99,45 τ.μ. με ποσοστό κυριότητας 5,29%, που βρίσκονται επί της οδού …… στη ……, βαρύνεται, ωστόσο, με προσημειώσεις υποθήκης υπέρ της ανώνυμης τραπεζικής εταιρείας με την επωνυμία ‘’…………’’ και της ανώνυμης εταιρείας με την επωνυμία ‘’…….’’. Η αξία της κινητής περιουσίας της πτωχής αποτελούμενης ιδίως από ηλεκτρικές συσκευές, που βρίσκονται στις αποθήκες της, δεν μπορεί μεν να προσδιοριστεί με απόλυτη ακρίβεια, καθώς οι εκθέσεις απογραφής και εκτίμησης, που έχουν γίνει σε κάθε αποθήκη της, διαφέρουν χρονικά μεταξύ τους και οι πλειστηριασμοί είναι ακόμη σε εξέλιξη, κυμαίνεται πάντως από το ποσό των 950.000 έως το ποσό των 1.150.000 ευρώ. Τέλος, ως προς την περιουσία της πτωχής, ο πτωχευτικός λογαριασμός, που τηρείται στην ανώνυμη τραπεζική εταιρία με την επωνυμία ‘’…….’’ στις 2-6-2017, είχε υπόλοιπο 512.779,25 ευρώ. Εν όψει της ως άνω περιγραφείσας πτωχευτικής περιουσίας, το ενεργητικό της οποίας έχει ως ανωτέρω, ενώ το παθητικό της ανέρχεται στο ποσό των 350.000.000 ευρώ περίπου, του χρόνου απασχόλησης του αιτούντος και ήδη εκκαλούντος συνδίκου, του ωφέλιμου για τα συμφέροντα της πτώχευσης αποτελέσματος της δραστηριότητας του δηλ. του είδους, του αριθμού, της διάρκειας, της αναγκαιότητας, της ταχύτητας και της αποτελεσματικότητας των ενεργειών του προς το σκοπό της εξακρίβωσης και της εξασφάλισης υπό τις συγκεκριμένες συνθήκες του ενεργητικού της πτωχευτικής περιουσίας, της σπουδαιότητας της συγκεκριμένης πτώχευσης, των δαπανών του ιδίου του συνδίκου κατά τη διαχείριση της πτώχευσης καθώς και του αυτοπρόσωπου χειρισμού των υποθέσεων της πτώχευσης υπό την ιδιότητά του ως δικηγόρου (άρθρο 81§1 του Πτωχευτικού Κώδικα), της από 12-1-2017 μη δεσμευτικής έκθεσης της Εισηγήτριας της εν λόγω πτώχευσης, η οποία προτείνει τον καθορισμό της αντιμισθίας στο ποσό των 45.000 ευρώ καθώς και του γεγονότος ότι ο αιτών και ήδη εκκαλών σύνδικος έχει ήδη λάβει για προγενέστερο του επιδίκου χρονικό διάστημα, ήτοι από 18-7-2014 έως 8-9-2015, προσωρινή αντιμισθία ποσού 23.000 ευρώ, πρέπει, κατά την κρίση του Δικαστηρίου, να προσδιοριστεί ως προσωρινή, για το επίδικο χρονικό διάστημα (9-9-2015 έως 7-12-2016), αντιμισθία του αιτούντος συνδίκου έναντι της οριστικής του αντιμισθίας το προκαταβλητέο από χρήματα της πτώχευσης ποσό των 45.000 ευρώ.</p>
   <p>Με βάση όλα τα ανωτέρω πρέπει, αφού γίνει δεκτή ως κατ΄ ουσία βάσιμη η υπό κρίση έφεση, να εξαφανιστεί η εκκαλουμένη απόφαση, με την οποία καθορίστηκε ως προσωρινή αντιμισθία του αιτούντος συνδίκου, για το χρονικό διάστημα από τις 9-9-2015 έως τις 7-12-2016, μόνο το ποσό των 32.000 ευρώ, να κρατηθεί η υπόθεση, να δικαστεί η αίτηση στην ουσία, να γίνει αυτή εν μέρει μόνο δεκτή, να καθοριστεί το ποσό των 45.000 ευρώ ως προσωρινή αντιμισθία του αιτούντος συνδίκου για το ως άνω χρονικό διάστημα και τέλος να διαταχθεί η επιστροφή του κατατεθέντος παραβόλου ποσού 150 ευρώ στον εκκαλούντα (άρθρ. 495§4 ΚΠολΔ), όπως ειδικότερα ορίζεται στο διατακτικό.</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p>Δέχεται τυπικά και ουσιαστικά την έφεση.</p>
   <p>Εξαφανίζει την εκκαλουμένη υπ΄αριθμ. 2774/2017 απόφαση του Πολυμελούς Πρωτοδικείου Πειραιά (εκουσία δικαιοδοσία).</p>
   <p>Κρατεί την υπόθεση και δικάζει επί της ουσίας.</p>
   <p>Δέχεται εν μέρει την αίτηση.</p>
   <p>Καθορίζει το ποσό των σαράντα πέντε χιλιάδων (45.000) ευρώ ως προσωρινή αντιμισθία του αιτούντος συνδίκου της πτώχευσης της ανώνυμης εταιρείας με την επωνυμία ‘’…………..’’, που κηρύχθηκε σε πτώχευση με την υπ΄αριθμ. 509/2014 απόφαση του παρόντος Δικαστηρίου (εκουσία δικαιοδοσία), για το χρονικό διάστημα από τις 9-9-2015 έως τις 7-12-2016, η οποία θα καταβληθεί από τα χρήματα της πτωχευτικής περιουσίας.</p>
   <p>Διατάσσει την επιστροφή του κατατεθέντος παραβόλου στον εκκαλούντα.</p>
   <p>Κρίθηκε και αποφασίσθηκε στον Πειραιά την 1η Φεβρουαρίου 2018 και δημοσιεύθηκε σε έκτακτη δημόσια συνεδρίαση στο ακροατήριο του χωρίς την παρουσία των διαδίκων ή των πληρεξουσίων δικηγόρων τους την 1<sup>η</sup> Μαρτίου 2018.</p>
   <p><strong>Η ΠΡΟΕΔΡΟΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Η ΓΡΑΜΜΑΤΕΑΣ</strong></p>
  </div><!-- .entry-content -->
 </article>
</div></div></div></body></html>