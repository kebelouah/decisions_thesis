<html><body><h1>Αριθμός Απόφασης 541/2019</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=3482<br/><div class="content"><div class="content-inner">
 <article id="post-3482" class="entry entry-single post-3482 post type-post status-publish format-standard hentry category-20 category-18">
  <h1 class="entry-title entry--item h2">Αριθμός Απόφασης 541/2019</h1>
  <div class="entry-content entry--item">
   <div class="printomatic pom-small-black " id="id7762" data-print_target="article"></div>
   <p style="text-align: center;"><strong>Αριθμός&nbsp;&nbsp; 541 /2019</strong></p>
   <p style="text-align: center;"><strong>ΤΟ ΜΟΝΟΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p style="text-align: center;"><strong>ΝΑΥΤΙΚΟ ΤΜΗΜΑ</strong></p>
   <p>Αποτελούμενο από το Δικαστή, Αθανάσιο Θεοφάνη, Εφέτη, ο οποίος ορίσθηκε από τον Πρόεδρο του Τριμελούς Συμβουλίου Διευθύνσεως του Εφετείου Πειραιώς, και από τη Γραμματέα&nbsp; &nbsp;Γ.Λ.</p>
   <p style="text-align: center;"><strong>ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center;"><strong>ΚΑΙ ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <ol>
    <li>Η από 17.01.2017 (γεν. αριθμ. καταθ. …./19.01.2017, ειδ. αριθμ. καταθ. …./19.01.2017) αγωγή του ενάγοντος ………, δικηγόρου και κατοίκου Αθηνών, κατά της εναγόμενης κ/ξ, με την επωνυμία «………..», που εδρεύει στην Αθήνα, με την οποία ζήτησε να υποχρεωθεί η εναγόμενη, για τους λόγους που εκτίθενται στην αγωγή, να του καταβάλει νομιμοτόκως ποσό 32.500,00€, ως αποζημίωση, λόγω καταστροφής του οχήματός του κατά την θαλάσσια μεταφορά αυτού που ανέλαβε η&nbsp;&nbsp; εναγόμενη, απευθύνθηκε στο Μονομελές Πρωτοδικείο Πειραιώς – Ναυτικό Τμήμα και εκδικάστηκε, αντιμωλία των διαδίκων, στις 07.03.2019. Επί της εν λόγω αγωγής εκδόθηκε κατά την τακτική διαδικασία η υπ΄ αριθμ. 4515/2018 οριστική απόφαση του πρωτοβάθμιου Δικαστηρίου, με την οποία, με επάλληλη αιτιολογία συνισταμένη στο ότι η αγωγή είναι αόριστη, άλλως ουσιαστικά αβάσιμη, απέρριψε την αγωγή. Ακολούθως, επικυρωμένο αντίγραφο της αποφάσεως αυτής επιδόθηκε στον ενάγοντα στις 12.10.2018 (βλ. την σχετική επισημείωση του δικαστικού επιμελητή . … επί του επιδοθέντος φωτοτυπικού αντιγράφου της αποφάσεως) και ο τελευταίος άσκησε κατά της πρωτόδικης αποφάσεως την από 08.11.2018 (γεν. αριθμ. καταθ. …/09.11.2018, ειδ. αριθμ. καταθ. …./09.11.2018) έφεση. Η έφεση ασκήθηκε σύμφωνα με τους νόμιμους τύπους, στους οποίους συγκαταλέγεται και η προσκομιδή του προβλεπόμενου παραβόλου, και είναι εμπρόθεσμη (άρθρα 495§§1, 2, 3 εδάφ.&nbsp; α΄, δ΄, 496, 500, 511, 513§1 στοιχ. β΄ εδάφ. α΄, 516§1 517, 518§1, 520§1 Κ.Πολ.Δ., 9§2 ν. 4335/2015). Ωστόσο οι λόγοι εφέσεως που προβάλλονται με αυτή πρέπει να απορριφθούν ως αλυσιτελείς, όπως και η έφεση στο σύνολό της. Συγκεκριμένα, όπως ήδη σημειώθηκε, η από 17.01.2017 αγωγή απορρίφθηκε από το πρωτοβάθμιο Δικαστήριο με επάλληλη αιτιολογία, ήτοι ότι είναι αόριστη (βλ. σελ. 13 της πρωτόδικης αποφάσεως), επιπλέον δε, αν η εκδοχή αυτή ήθελε αποκρουστεί, ότι είναι ουσιαστικά αβάσιμη για τον λόγο ότι η ασκούμενη με αυτή αξίωση έχει υποκύψει σε παραγραφή (σελ. 26 της πρωτόδικης αποφάσεως). Με την ένδικη έφεση προσβάλλεται η πρωτόδικη απόφαση ως προς την επάλληλη (δεύτερη) αιτιολογία της ενώ η πρώτη αιτιολογία της παραμένει απρόσβλητη και εξακολουθεί να στηρίζει το απορριπτικό διατακτικό της αποφάσεως (Ολ.Α.Π. 25/2003 α΄ δημοσίευση στην τ.ν.π. Νόμος = ΕΕργΔ 2003.2016 = ΝοΒ 2004.1183, Α.Π. 40/2018 α΄ δημοσίευση στην τ.ν.π. Νόμος). Επομένως, η ένδικη έφεση πρέπει να απορριφθεί κατά τύπους εφόσον οι λόγοι της είναι αλυσιτελείς.</li>
    <li>Το προκαταβληθέν για την παραδεκτή άσκηση της εφέσεως παράβολο πρέπει να εισαχθεί στο δημόσιο ταμείο (άρθρο 495§3 εδάφ. ε΄ Κ.Πολ.Δ.).</li>
    <li>Τα δικαστικά έξοδα του παρόντος βαθμού δικαιοδοσίας, κατά παραδοχή αιτήματος της νικώσας εφεσίβλητης, πρέπει να επιβληθούν εις βάρος του ηττώμενου εκκαλούντος (άρθρα 183, 179 περ. γ΄, 178, 176 εδάφ. α΄, 189§1 και 191§2 Κ.Πολ.Δ.), όπως στο διατακτικό.</li>
   </ol>
   <p><strong>Γ&nbsp; Ι&nbsp; Α&nbsp;&nbsp;&nbsp;&nbsp; Τ&nbsp; Ο&nbsp; Υ&nbsp; Σ&nbsp;&nbsp;&nbsp;&nbsp; Λ&nbsp; Ο&nbsp; Γ&nbsp; Ο&nbsp; Υ&nbsp; Σ&nbsp;&nbsp;&nbsp;&nbsp; Α&nbsp; Υ&nbsp; Τ&nbsp; Ο&nbsp; Υ&nbsp; Σ</strong></p>
   <p>Δικάζει κατ΄ αντιμωλίαν των διαδίκων.</p>
   <p>Απορρίπτει την από 08.11.2018 (γεν. αριθμ. καταθ. …/09.11.2018, ειδ. αριθμ. καταθ. …../09.11.2018) έφεση.</p>
   <p>Διατάσσει την εισαγωγή του παραβόλου στο δημόσιο ταμείο. Και</p>
   <p>Καταδικάζει τον εκκαλούντα στην πληρωμή των δικαστικών εξόδων της εφεσίβλητης ορίζει δε το ποσό αυτών σε 800,00€.</p>
   <p>Κρίθηκε, αποφασίσθηκε και δημοσιεύθηκε στον Πειραιά σε έκτακτη, δημόσια στο ακροατήριό του συνεδρίαση, στις <strong>12 Σεπτεμβρίου 2019</strong>, χωρίς την παρουσία των διαδίκων και των πληρεξουσίων τους δικηγόρων.</p>
   <p><strong>Ο ΔΙΚΑΣΤΗΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </strong><strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</strong><strong>&nbsp;&nbsp;Η ΓΡΑΜΜΑΤΕΑΣ</strong></p>
  </div><!-- .entry-content -->
 </article>
</div></div></div></body></html>