<html><body><h1>Αριθμός απόφασης 373/2018</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=1971<br/><div class="content"><div class="content-inner">
 <article id="post-1971" class="entry entry-single post-1971 post type-post status-publish format-standard hentry category-20 category-18">
  <h1 class="entry-title entry--item h2">Αριθμός απόφασης 373/2018</h1>
  <div class="entry-content entry--item">
   <div class="printomatic pom-small-black " id="id9139" data-print_target="article"></div>
   <p style="text-align: center;"><strong>Αριθμός &nbsp;373/2018</strong></p>
   <p style="text-align: center;"><strong>ΤΟ ΕΦΕΤΕΙΟ ΠΕΙΡΑΙΩΣ</strong></p>
   <p style="text-align: center;"><strong>ΝΑΥΤΙΚΟ ΤΜΗΜΑ</strong></p>
   <p>Αποτελούμενο από τους Δικαστές Δήμητρα Τσουτσάνη, Πρόεδρο Εφετών, Αθανάσιο Θεοφάνη, Εφέτη-Εισηγητή και Αναστάσιο Αναστασίου, Εφέτη&nbsp; και από τη Γραμματέα&nbsp; Κ.Δ</p>
   <p style="text-align: center;"><strong>ΑΦΟΥ ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center;"><strong>ΚΑΙ ΣΚΕΦΤΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <ol start="8">
    <li>Με την από 08.11.2017 (γεν. αριθμ. καταθ. …../14.11.2017, ειδ. αριθμ. καταθ. …../14.11.2017) αίτησή τους οι αιτούσες – εκκαλούσες – ασκούσες τους πρόσθετους λόγους εφέσεως («……………») ζητούν την αντικατάσταση των (τεσσάρων) πραγματογνωμόνων (……….) που ορίσθηκαν με την υπ΄ αριθμ. 51/2017 μη οριστική απόφαση του Δικαστηρίου τούτου για τον λόγο ότι οι ορισθέντες πραγματογνώμονες αποποιήθηκαν τον διορισμό τους επικαλούμενοι το γεγονός ότι ναι μεν έχουν την επιστημονική ειδικότητα που είναι απαραίτητη για την&nbsp;&nbsp; διενέργεια των (δύο) πραγματογνωμοσυνών πλην όμως η περαιτέρω επιστημονική εξειδίκευσή τους είναι άσχετη με τα αντικείμενα αυτών, γεγονός που εμποδίζει αυτούς να ανταποκριθούν στο βάρος της εκφοράς αξιόπιστης επιστημονικής γνώμης. Περαιτέρω, οι λοιποί εκκαλούντες – ασκούντες τους πρόσθετους λόγους εφέσεως (……….) επί των οποίων (εφέσεως και πρόσθετων λόγων) εκδόθηκε η ανωτέρω μνημονευόμενη μη οριστική απόφαση του Δικαστηρίου τούτου με την από 05.12.2017 (γεν. αριθμ. καταθ. ……/05.12.2017, ειδ. αριθμ. καταθ. ……/05.12.2017) πρόσθετη παρέμβασή τους παρεμβαίνουν υπέρ των ανωτέρω αιτουσών και ζητούν να γίνει δεκτή η πρόσθετη παρέμβασή τους προς τον σκοπό να γίνει δεκτή η&nbsp; αίτηση των προαναφερόμενων αιτουσών. Η, ως άνω, έχουσα πρόσθετη παρέμβαση πρέπει να συνεκδικασθεί με την αίτηση (άρθρο 31,&nbsp; 246 ΚΠολΔ).</li>
    <li>Η ως άνω αίτηση παραδεκτώς φέρεται ενώπιον του Δικαστηρίου τούτου προς εκδίκαση, εισαχθείσα κατά την ειδική διαδικασία των ασφαλιστικών μέτρων και είναι νόμιμη (άρθρα 370§2, 68, 686 επόμ. ΚΠολΔ) ενώ, ομοίως παραδεκτώς, ασκήθηκε και η, ως άνω, πρόσθετη παρέμβαση (άρθρα 80, 81, 68 ΚΠολΔ), εφόσον οι ασκήσαντες αυτή υπήρξαν διάδικοι στην δίκη κατά την οποία εκδόθηκε η υπ΄ αριθμ. 51/2017 μη οριστική απόφαση του Δικαστηρίου τούτου.</li>
   </ol>
   <ul>
    <li>Από το σύνολο των εγγράφων που προσκομίζονται και από όσα το Δικαστήριο τούτο γνωρίζει από προηγούμενες ενέργειές του πιθανολογούνται τα ακόλουθα πραγματικά περιστατικά: Επί της από 06.03.2014 (αριθμ. εκθ. καταθ. …../2014) εφέσεως των εναγομένων με τις από 05.03.2012 (αριθμ. εκθ. καταθ. …../2012) και 22.03.2012 (αριθμ. εκθ. καταθ. …../2012) αγωγές και των από 09.02.2016 (αριθμ. εκθ. καταθ. ……/2016) πρόσθετων λόγων αυτής (εφέσεως) εκδόθηκε η υπ΄ αριθμ. 51/2017 μη οριστική απόφαση του Δικαστηρίου τούτου με την οποία διατάχθηκε η διενέργεια δύο πραγματογνωμοσυνών από τέσσερις ειδικούς επιστήμονες (δύο ναυπηγούς μηχανολόγους μηχανικούς και δύο χημικούς μηχανικούς, καθηγητές του Εθνικού Μετσόβιου Πολυτεχνείου), επιλεγέντες επιτρεπτά (άρθρο 372 ΚΠολΔ) πέραν των περιεχομένων στον τηρούμενο στο Πρωτοδικείο Πειραιώς κατάλογο πραγματογνωμόνων, προς τον σκοπό προσδόσεως μείζονος κύρους στις εκθέσεις τους αναφορικά με τα αντικείμενα της πραγματογνωμοσύνης. Ατυχώς, οι διορισθέντες πραγματογνώμονες, επικαλούμενοι το γεγονός ότι τα γνωστικά αντικείμενα τα οποία διδάσκουν στο ανωτέρω Α.Ε.Ι. αφίστανται των αντικειμένων των πραγματογνωμοσυνών, αποποιήθηκαν τον διορισμό τους. Η άρνηση των ανωτέρω ειδικών επιστημόνων να διενεργήσουν τις διαταχθείσες πραγματογνωμοσύνες, καίτοι στο βασικό αντικείμενο των ειδικοτήτων τους ανήκουν τα προς διερεύνηση θέματα, συνιστά εύλογη αιτία που επιτρέπει την αντικατάστασή τους. Ωστόσο, παρά την αρχική επιθυμία του Δικαστηρίου τούτου οι διαταχθείσες πραγματογνωμοσύνες να διενεργηθούν από πανεπιστημιακούς καθηγητές για τον ανωτέρω αναφερόμενο λόγο, επειδή βάσιμα πιθανολογείται ότι θα υπάρξει άρνηση και των διορισθησομένων με επίκληση του αυτού λόγου, το Δικαστήριο οδηγείται στο να επιλέξει ειδικούς επιστήμονες από τον τηρούμενο πίνακα πραγματογνωμόνων (υπ΄ αριθμ. 5508/2017 απόφαση του Πολυμελούς Πρωτοδικείου Πειραιώς), οι οποίοι έχουν πανηγυρικά εκδηλώσει την επιθυμία τους να αναλαμβάνουν και να διενεργούν τις διατασσόμενες από το Δικαστήριο πραγματογνωμοσύνες καθιστάμενοι «βοηθοί» του Δικαστηρίου (άρθρο 369 εδάφ. α΄ ΚΠολΔ). Επομένως, πρέπει η αίτηση και πρόσθετη υπέρ των αιτουσών παρέμβαση να γίνουν δεκτές και να διαταχθεί η αντικατάσταση των πραγματογνωμόνων που διορίσθηκαν με την υπ΄ αριθμ. 51/2017 μη οριστική απόφαση του Δικαστηρίου τούτου με τους αναφερόμενους στο διατακτικό προς τον σκοπό να διενεργήσουν τις στην ανωτέρω απόφαση πραγματογνωμοσύνες, κατά τα στο διατακτικό ειδικότερα διαλαμβανόμενα.</li>
   </ul>
   <p><strong>Γ&nbsp; Ι&nbsp; Α&nbsp;&nbsp;&nbsp;&nbsp; Τ&nbsp; Ο&nbsp; Υ&nbsp; Σ&nbsp;&nbsp;&nbsp;&nbsp; Λ&nbsp; Ο&nbsp; Γ&nbsp; Ο&nbsp; Υ&nbsp; Σ&nbsp;&nbsp;&nbsp;&nbsp; Α&nbsp; Υ&nbsp; Τ&nbsp; Ο&nbsp; Υ&nbsp; Σ</strong></p>
   <p>Συνεκδικάζει, αντιμωλία των διαδίκων, την αίτηση και την πρόσθετη υπέρ των αιτουσών παρέμβαση.</p>
   <p>Δέχεται την αίτηση και την πρόσθετη παρέμβαση.</p>
   <p>Αντικαθιστά τους διορισθέντες με την υπ΄ αριθμ. 51/2017 μη οριστική απόφαση του Δικαστηρίου τούτου πραγματογνώμονες με τους εξής: 1. ………, ναυπηγό μηχανολόγο μηχανικό, πτυχιούχο του Ε.Μ.Π., κάτοχο master του University of Newcastleupon Tyne, κάτοικο …….), αρ. τηλ. …………. 2. …….., ναυπηγό μηχανολόγο μηχανικό Ε.Μ.Π., μέλος Τ.Ε.Ε., κάτοικο …………., αρ. τηλ. ………, αρ. τηλεομ. ……, διεύθ. ηλεκτρ. ταχ. . . 3. ………., χημικό μηχανικό Πανεπιστημίου Πατρών, κάτοχο τριών μεταπτυχιακών τίτλων, κάτοικο ……….). Και&nbsp; 4. ………, χημικό μηχανικό Α.Π.Θ., διδάκτορα Ε.Μ.Π., κάτοικο …………, αρ. τηλ. ………, αρ. τηλεομ. ………. Οι ανωτέρω διοριζόμενοι πραγματογνώμονες, αφού δώσουν τον προβλεπόμενο όρκο, σύμφωνα με τα οριζόμενα στο διατακτικό της υπ΄ αριθμ. 51/2017 μη οριστικής αποφάσεως του Δικαστηρίου τούτου, θα διενεργήσουν τις διαταχθείσες πραγματογνωμοσύνες κατά τα οριζόμενα στο διατακτικό της αμέσως προαναφερόμενης αποφάσεως διατυπώνοντας την επιστημονική τους γνώμη αναφορικά με τα εκεί διατυπούμενα ερωτήματα.</p>
   <p>Κρίθηκε, αποφασίσθηκε στον Πειραιά την <strong>3<sup>η</sup> Μαΐου 2018</strong> <strong>&nbsp;</strong>&nbsp;και δημοσιεύθηκε στις <strong>14 Ιουνίου</strong> <strong>2018</strong> σε έκτακτη και δημόσια συνεδρίαση στο ακροατήριο του Δικαστηρίου αυτού με απόντες τους διαδίκους και τους πληρεξούσιους &nbsp;αυτών δικηγόρους.</p>
   <p><strong>&nbsp;&nbsp;&nbsp; Η &nbsp;ΠΡΟΕΔΡΟΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; &nbsp;Η ΓΡΑΜΜΑΤΕΑΣ </strong></p>
  </div><!-- .entry-content -->
 </article>
</div></div></div></body></html>