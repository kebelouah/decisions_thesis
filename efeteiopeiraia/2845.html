<html><body><h1>Αριθμός Απόφασης 376/2019</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=2845<br/><div class="content"><div class="content-inner">
 <article id="post-2845" class="entry entry-single post-2845 post type-post status-publish format-standard hentry category-18 category-25">
  <h1 class="entry-title entry--item h2">Αριθμός Απόφασης 376/2019</h1>
  <div class="entry-content entry--item">
   <div class="printomatic pom-small-black " id="id2757" data-print_target="article"></div>
   <p style="text-align: center;"><strong>Αριθμός &nbsp;376 /2019</strong></p>
   <p style="text-align: center;"><strong>ΤΟ ΕΦΕΤΕΙΟ ΠΕΙΡΑΙΩΣ</strong></p>
   <p>Αποτελούμενο από τους Δικαστές Αμαλία Μήλιου, Πρόεδρο Εφετών, &nbsp;&nbsp;Αικατερίνη Κοκόλη, Εφέτη και Γεώργιο Βερούση, Εφέτη-Εισηγητή,&nbsp;&nbsp; και από τη Γραμματέα Κ.Δ..</p>
   <p style="text-align: center;"><strong>ΑΦΟΥ ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center;"><strong>ΚΑΙ ΣΚΕΦΤΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <p>&nbsp;Από τις διατάξεις του άρθρου 524 παρ.1, 4, 271 παρ. 1, 3 του ΚΠολΔ προκύπτει ότι, επί ερημοδικίας στην κατ΄ έφεση δίκη, ερευνάται αυτεπαγγέλτως αν ο απολειπόμενος διάδικος επισπεύδει τη συζήτηση ή αν κλητεύθηκε σ΄ αυτή νομοτύπως και εμπροθέσμως, σε αποφατική δε περίπτωση κηρύσσεται απαράδεκτη η συζήτηση.</p>
   <p>Στην προκειμένη περίπτωση με την από 26.7.2017 (γεν. αριθ. εκθ. καταθ. …./2017 και ειδ. αριθ. καταθ. …./2017) κλήση της εκκαλούσας της από 27-1-2008 (αριθ. εκθ. καταθ. …/2008) έφεσης και εφεσίβλητης της από 1-2-2008 (αριθ. εκθ. καταθ. …./2008) έφεσης φέρονται για συζήτηση οι εν λόγω αντίθετες εφέσεις κατά της με αριθμό 5857/2007 απόφασης του&nbsp; Μονομελούς Πρωτοδικείου Πειραιά, με την οποία έγινε εν μέρει δεκτή η από 9-8-2007 (αριθ. εκθ. καταθ. …../2007) αγωγή των καθών η κλήση και στη συνέχεια μετά την άσκηση των ανωτέρω εφέσεων εκδόθηκε η με αριθμό 622/2009 απόφαση αυτού του Δικαστηρίου. Η τελευταία δέχτηκε αυτές (εφέσεις) τυπικά και στην ουσία, εξαφάνισε την πρωτόδικη απόφαση και δέχτηκε κατά ένα μέρος την αγωγή των καθών η κλήση. Ακολούθως, μετά από άσκηση αναίρεσης, εκδόθηκε η με αριθμό 5/2011 απόφασης της Ολομελείας του Αρείου Πάγου, με την οποία αναιρέθηκε η&nbsp; παραπάνω απόφαση και παραπέμφθηκε η υπόθεση, για να δικαστεί ενώπιον αυτού του&nbsp; Δικαστηρίου.&nbsp; Επί του δικογράφου της κλήσεως, που κατατέθηκε στη γραμματεία αυτού του Δικαστηρίου στις 31-7-2017, ορίστηκε ως ημερομηνία συζήτησης των ως άνω εφέσεων η 15-2-2018 ημέρα Πέμπτη και ώρα 09:30 στον τρίτο όροφο του&nbsp; Εφετείου Πειραιά στην αίθουσα 310 και ότι η υπόθεση αυτή ενεγράφη στο πινάκιο με αύξοντα αριθμό 14. Κατά την εν λόγω δικάσιμο, κατά την οποία η υπόθεση&nbsp; εκφωνήθηκε από το οικείο πινάκιο στη σειρά της, δεν εμφανίσθηκαν οι καθών η&nbsp; κλήση παρά μόνο οι καλούντες και επισπεύδοντες τη συζήτηση, οι οποίοι, προς απόδειξη της κλητεύσεως των πρώτων, προσκομίζουν και επικαλούνται τις με&nbsp; αριθμούς ……./8-9-2017 και …..΄/8-9-2017&nbsp; εκθέσεις επιδόσεως του δικαστικού&nbsp; επιμελητή του Πρωτοδικείου Πειραιά ………. Στις εκθέσεις, όμως, αυτές αναφέρεται ότι στους καθών η κλήση επεδόθη ακριβές αντίγραφο της από 26.7.2017 κλήσεως, επί της οποίας υπάρχουν, αφενός μεν, η από 31-7-2017 πράξη κατάθεσης δικογράφου, με την οποία ορίζεται δικάσιμος για εκδίκαση της προκειμένης υποθέσεως η 15-2-2017, ημέρα Πέμπτη και ώρα 09:30΄, καθώς και σημείωση περί εγγραφής της στο πινάκιο του Τριμελούς Εφετείου με αύξοντα αριθμό 14 και στην παραπάνω δικάσιμο, αφετέρου δε, παραγγελία του πληρεξουσίου δικηγόρου των καλούντων ………. προς τον ειρημένο&nbsp; δικαστικό επιμελητή για την επίδοση και κλήση στους παραλήπτες να παραστούν&nbsp; κατά την αναγραφόμενη πιο πάνω δικάσιμο. Ως εκ τούτου, δεν προκύπτει από τις&nbsp; ανωτέρω εκθέσεις αν ο δικαστικός επιμελητής επέδωσε το αντίγραφο της κλήσεως με τη σημείωση ως δικασίμου της 15-2-2018 και από παραδρομή ανέγραψε στις&nbsp; εκθέσεις ως δικάσιμο την 15-2-2017 ή αν επέδωσε άλλο αντίγραφο κλήσεως, στο&nbsp; οποίο σημειώνεται ως δικάσιμος η 15-2-2017, δηλονότι η παραπάνω δικάσιμος,&nbsp; που είναι προγενέστερη της κατάθεσης της κλήσης. Επομένως, ενόψει και της&nbsp; περιεχόμενης στις εκθέσεις αυτές αναφοράς για κλήση των καθών να παραστούν&nbsp; προς συζήτηση κατά τη δικάσιμο της 15-2-2017, πρέπει, λόγω ελλείψεως νομότυπης κλητεύσεως των καθών, να κηρυχθεί απαράδεκτη η συζήτηση των υπ΄ αριθμ. καταθ. …./2008 και …../2008 αντίθετων εφέσεων των διαδίκων, που εισάγονται με την&nbsp; από 26-7-2017 (γεν. αριθ. καταθ. …/2017 και ειδ. αριθ. καταθ. …./2017) κλήση της εκκαλούσας-εφεσίβλητης «ΟΛΠ Α.Ε.». (βλ. ΑΠ 1996/2007, ΑΠ 402/1999).</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p>Κηρύσσει απαράδεκτη τη συζήτηση των υπ΄ αριθμ. καταθ. ……./2008 και …../2008 αντίθετων εφέσεων των διαδίκων, που εισάγονται με την&nbsp; από 26-7-2017 (γεν. αριθ. καταθ. …/2017 και ειδ. αριθ. καταθ. …./2017) κλήση της εκκαλούσας-εφεσίβλητης «ΟΛΠ Α.Ε.». (βλ. ΑΠ 1996/2007, ΑΠ 402/1999).</p>
   <p>Κρίθηκε, αποφασίστηκε στον Πειραιά στις&nbsp; <strong>&nbsp;&nbsp;16 Μαΐου 2019. </strong></p>
   <p><strong>&nbsp;</strong></p>
   <p><strong>Η&nbsp;&nbsp; ΠΡΟΕΔΡΟΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Η ΓΡΑΜΜΑΤΕΑΣ</strong></p>
   <p>&nbsp;</p>
   <p>&nbsp;</p>
   <p>&nbsp;</p>
   <p>&nbsp;</p>
   <p>Δημοσιεύθηκε δε στο ακροατήριο του παρόντος Δικαστηρίου, σε έκτακτη δημόσια συνεδρίαση αυτού, στις <strong>&nbsp;2 Ιουλίου 2019</strong>, με άλλη σύνθεση,&nbsp;&nbsp; λόγω μεταθέσεως και αναχωρήσεως του Εφέτη Γεωργίου Βερούση, αποτελουμένη από τους Δικαστές, Αμαλία Μήλιου, Πρόεδρο Εφετών,&nbsp; Αικατερίνη Κοκόλη και Ελένη Σκριβάνου,&nbsp; Εφέτες, και με Γραμματέα την Καλλιόπη Δερμάτη, &nbsp;χωρίς την παρουσία των διαδίκων και του πληρεξουσίου δικηγόρου της καλούσας-εφεσίβλητης-εκκαλούσας.</p>
   <p>&nbsp;</p>
   <p><strong>&nbsp; Η ΠΡΟΕΔΡΟΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Η ΓΡΑΜΜΑΤΕΑΣ</strong></p>
   <p><strong>&nbsp;</strong></p>
  </div><!-- .entry-content -->
 </article>
</div></div></div></body></html>