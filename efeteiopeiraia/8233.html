<html><body><h1>Αριθμός απόφασης 623/2021</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=8233<br/><div class="content"><div class="content-inner">
 <article id="post-8233" class="entry entry-single post-8233 post type-post status-publish format-standard hentry category-18 category-25">
  <h1 class="entry-title entry--item h2">Αριθμός απόφασης 623/2021</h1>
  <div class="entry-content entry--item">
   <div class="printomatic pom-small-black " id="id7025" data-print_target="article"></div>
   <p><strong>ΕΦΕΤΕΙΟ ΠΕΙΡΑΙΩΣ</strong></p>
   <p><strong>ΤΑΚΤΙΚΗ&nbsp; ΔΙΑΔΙΚΑΣΙΑ<br> 4<sup>ο</sup> τμήμα</strong></p>
   <p style="text-align: center"><strong>Αριθμός&nbsp; απόφασης &nbsp;623/2021</strong></p>
   <p style="text-align: center"><strong>ΤΟ ΤΡΙΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p>Συγκροτήθηκε από τους Δικαστές Αικατερίνη Νομικού, Πρόεδρο Εφετών, Παρασκευή Μπερσή, Εφέτη, Δημήτριο Καβαλλάρη, Εισηγητή Εφέτη και από τη Γραμματέα Ε.Τ..</p>
   <p>Συνεδρίασε δημόσια στο ακροατήριό του στις ……….., &nbsp;για να δικάσει την υπόθεση, μεταξύ :</p>
   <p><strong>ΤΟΥ &nbsp;&nbsp;ΕΚΚΑΛΟΥΝΤΟΣ</strong> : Του υπό εκκαθάριση Σωματείου ……………..,&nbsp;&nbsp; το&nbsp;&nbsp; οποίο δεν εκπροσωπήθηκε από πληρεξούσιο δικηγόρο.</p>
   <p><strong>ΤΟΥ ΕΦΕΣΙΒΛΗΤΟΥ</strong>: &nbsp;Του Σωματείου ……………, &nbsp;το οποίο δεν &nbsp;εκπροσωπήθηκε από πληρεξούσιο δικηγόρο.</p>
   <p>Με την&nbsp; από&nbsp; 3.3.2021 (αρ. πρωτ. ……../2021) Πράξη&nbsp; της Προέδρου Εφετών Πειραιώς Αικατερίνης Νομικού, ζητείται η, κατ΄άρθρο 315 επ ΚΠολΔ, η αυτεπάγγελτη διόρθωση&nbsp; της υπ΄αριθμ.&nbsp; 99/2021 απόφασης του Τριμελούς Εφετείου Πειραιώς, για την σε αυτήν αναφερόμενα σφάλματα.</p>
   <p>Η υπόθεση εκφωνήθηκε με τη σειρά της από το οικείο πινάκιο και συζητήθηκε.</p>
   <p style="text-align: center"><strong>ΑΦΟΥ ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center"><strong>ΣΚΕΦΤΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <p>Από το από 18-3-2021 αποδεικτικά &nbsp;επιδόσεως του επιμελητή Δικαστηρίων του Εφετείου Πειραιώς ………… &nbsp;προκύπτει ότι ακριβές αντίγραφο της με αριθμό έκθεσης κατάθεσης ………./2021) Πράξης περί αυτεπάγγελτης διόρθωσης της υπ’ αριθ. 99/2021 απόφασης του&nbsp; παρόντος Δικαστηρίου με ορισμό δικασίμου και κλήση προς συζήτηση για την αναφερόμενη στην αρχή της παρούσας δικάσιμο, επιδόθηκε νομίμως και εμπροθέσμως στους διαδίκους. Επομένως, εφόσον αυτοί δεν εμφανίστηκαν στην εν λόγω δικάσιμο, κατά την οποία η υπόθεση εκφωνήθηκε από τη σειρά του οικείου πινακίου,&nbsp; πρέπει η συζήτηση να προχωρήσει σαν να ήταν όλοι οι διάδικοι παρόντες (άρθρο 318 παρ. 2 ΚΠολΔ), κατά την ίδια διαδικασία με την οποία εκδόθηκε η απόφαση που διορθώνεται (άρθρο 318 παρ. 1 ΚΠολΔ)</p>
   <p>Κατά τη διάταξη του άρθρου 315 ΚΠολΔ, αν από παραδρομή κατά τη σύνταξη της απόφασης περιέχονται λάθη γραφικά ή λογιστικά ή το διατακτικό της διατυπώθηκε κατά τρόπο ελλιπή ή ανακριβώς, το δικαστήριο που την έχει εκδώσει μπορεί, αν το ζητήσει κάποιος διάδικος ή και αυτεπαγγέλτως, να τη διορθώσει με νέα απόφασή του. Στην προκειμένη περίπτωση, &nbsp;εισάγεται αυτεπαγγέλτως με την&nbsp; από&nbsp; 3.3.2021 (αρ. πρωτ. ………./2021) Πράξη&nbsp; της Προέδρου Εφετών Πειραιώς Αικατερίνης Νομικού, η διόρθωση&nbsp; της υπ΄αριθμ.&nbsp; 99/2021 απόφασης του Τριμελούς Εφετείου Πειραιώς τακτικής διαδικασίας.</p>
   <p>Από τα έγγραφα της δικογραφίας προκύπτει ότι,&nbsp; στο σκεπτικό της με αρ. 99/2021 απόφασης του παρόντος Δικαστηρίου, τακτικής διαδικασίας, &nbsp;στην&nbsp; 1<sup>η</sup> σελίδα του 2<sup>ου</sup> φύλλου, στη 15<sup>η</sup> σειρά-στίχο αναγράφηκε εσφαλμένα η εκκαλούμενη απόφαση ως προς το Δικαστήριο που εξέδωσε αυτή και συγκεκριμένα (σε γενική πτώση) «…της με αρ. 2507/2019 απόφασης του Μονομελούς Πρωτοδικείου Πειραιώς…» ενώ το ορθό ήταν «….της με αρ. 2507/2019 απόφασης του Πολυμελούς Πρωτοδικείου Πειραιώς…». Κατόπιν αυτών θα πρέπει να διορθωθεί η με αρ. 99/2021 απόφαση του παρόντος Δικαστηρίου,&nbsp; ως προς το άνω στοιχείο, και να&nbsp; σημειωθεί η παρούσα απόφαση&nbsp; στο πρωτότυπο της&nbsp; διορθούμενης απόφασης (άρθρο 320 ΚΠολΔ), όπως ορίζεται στο διατακτικό της παρούσας.</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p>ΔΙΟΡΘΩΝΕΙ το σκεπτικό της με αρ. 99/2021 απόφασης του παρόντος Δικαστηρίου, τακτικής διαδικασίας,&nbsp; στην&nbsp; 1<sup>η</sup> σελίδα του 2<sup>ου</sup> φύλλου, 15<sup>η</sup> σειρά-στίχο, από το εσφαλμένο&nbsp; «…της με αρ. 2507/2019 απόφασης του Μονομελούς Πρωτοδικείου Πειραιώς…» στο&nbsp; ορθό «….της με αρ. 2507/2019 απόφασης του Πολυμελούς Πρωτοδικείου Πειραιώς…».</p>
   <p>ΚΡΙΘΗΚΕ, αποφασίσθηκε &nbsp;στον Πειραιά, στις 7.11.2021&nbsp; και δημοσιεύθηκε σε έκτακτη δημόσια συνεδρίαση στο ακροατήριό του στον Πειραιά, με την ίδια σύνθεση και με Γραμματέα την Τ.Λ., λόγω αποσπάσεως και αναχωρήσεως της Γραμματέως Ε.Τ, χωρίς την παρουσία των διαδίκων στις <strong>22.12.2021</strong>.</p>
   <p><strong>Η ΠΡΟΕΔΡΟΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Η ΓΡΑΜΜΑΤΕΑΣ&nbsp;&nbsp;&nbsp; </strong></p>
  </div><!-- .entry-content -->
 </article>
</div></div></div></body></html>