<html><body><h1>Αριθμός απόφασης 36/2018</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=2274<br/><div class="content"><div class="content-inner">
 <article id="post-2274" class="entry entry-single post-2274 post type-post status-publish format-standard hentry category-18 category-25">
  <h1 class="entry-title entry--item h2">Αριθμός απόφασης 36/2018</h1>
  <div class="entry-content entry--item">
   <div class="printomatic pom-small-black " id="id1762" data-print_target="article"></div>
   <p style="text-align: center;"><strong>Αριθμός &nbsp;36/2018</strong></p>
   <p style="text-align: center;"><strong>ΤΟ ΕΦΕΤΕΙΟ ΠΕΙΡΑΙΩΣ</strong></p>
   <p>Συγκροτήθηκε σε Συμβούλιο από τους Δικαστές Αμαλία Μήλιου, Πρόεδρο Εφετών, Γεώργιο Βερούση, Εφέτη-Εισηγητή και Ελένη Σκριβάνου, Εφέτη και από τη Γραμματέα Δ.Π..</p>
   <p style="text-align: center;"><strong>ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center;"><strong>ΚΑΙ ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <p>Κατά το άρθρο 55 παρ. παρ. 1 και 4 ΚΠολΔ “Δικαστές Πολυμελών Δικαστηρίων και Εισαγγελείς, αν υπάρχει λόγος εξαίρεσης τους, οφείλουν να το δηλώσουν στον Πρόεδρο του Δικαστηρίου. Το δικαστήριο αποφασίζει χωρίς τη συμμετοχή εκείνου που υπέβαλε τη δήλωση και χωρίς συζήτηση στο ακροατήριο”.</p>
   <p>Συνεπώς, νόμιμα φέρεται στο Δικαστήριο τούτο, που συνεδριάζει σε Συμβούλιο, η από 18-12-2017 και με αριθμό πρωτοκόλλου ΕΠ ……/2017 αίτηση αυτοεξαίρεσης της Εφέτη Πειραιώς Αικατερίνης Κοκόλη που υποβλήθηκε στον Πρόεδρο του Τριμελούς Συμβουλίου Διεύθυνσης του Εφετείου Πειραιώς και πρέπει να ερευνηθεί περαιτέρω κατ’ ουσίαν.</p>
   <p>Από τις συνδυασμένες διατάξεις των άρθρων 52 παρ. 1 περ. στ’ ΚΠολΔ και 6 παρ. 1 της ΕΣΔΑ, που υπηρετούν πρωτίστως την αμεροληψία της δικαιοσύνης, σαφώς προκύπτει, ότι οι δικαστές μπορεί να προτείνουν την εξαίρεση τους ή να εξαιρεθούν από οποιονδήποτε διάδικο, αν προκαλούν υπόνοια μεροληψίας. Η δήλωση αυτού του κωλύματος δεν υπόκειται σε κανένα χρονικό περιορισμό και μπορεί να γίνει και μετά την προβολή από κάποιο διάδικο αίτησης εξαίρεσης του δικαστή, που ο ίδιος στη συνέχεια ζητεί την εξαίρεση του από την εκδίκαση της ίδιας υπόθεσης (ΑΠ 543/2012).</p>
   <p>Στην προκειμένη περίπτωση από τα αναφερόμενα στην παραπάνω αίτηση και από τα έγγραφα της δικογραφίας αποδεικνύονται τα ακόλουθα πραγματικά περιστατικά : Κατά τη δικάσιμο της ……. ενώπιον του Μονομελούς Εφετείου Πειραιώς κατά την οποία προήδρευε η αιτούσα, συζητήθηκε η με αριθμό πινακίου …. υπόθεση η οποία αφορούσε έφεση κατά της με αριθμό 1826/2016 απόφασης του Μονομελούς Πρωτοδικείου Πειραιά με αντικείμενο την ανακοπή κατά της με αριθμό …/2015 διαταγής πληρωμής του Δικαστή του Μονομελούς Πρωτοδικείου Πειραιά. Η παραπάνω διαταγή πληρωμής είχε εκδοθεί σε βάρος του εγγυητή αντίστοιχου αλληλόχρεου λογαριασμού και ο τελευταίος ζητούσε την ακύρωση της ενώ ως πρωτοφειλέτης στον ως άνω αλληλόχρεο λογαριασμό ήταν ο ………. Επίσης αποδεικνύεται ότι στην δικογραφία περιέχονταν και ένορκη βεβαίωση του παραπάνω πιστολήπτη και συγκεκριμένα η με αριθμό …./2017 ένορκη βεβαίωση ενώπιον της συμβολαιογράφου Κυθήρων …. .. Ο παραπάνω πιστολήπτης και ενόρκως βεβαιών διατηρεί φιλικές και οικογενειακές σχέσεις με τον σύζυγο της αιτούσας και την&nbsp; μητέρα του καθόσον κατάγονται αμφότεροι από τα …. Κυθήρων όπου διατηρούν οικίες σε κοντινή απόσταση και με την μητέρα του συζύγου της (της αιτούσας) έχει ο προαναφερόμενος πιστολήπτης συχνή τηλεφωνική επικοινωνία. Ενόψει των ανωτέρω, συντρέχει λόγος εξαίρεσης της ως άνω Δικαστή και είναι ενδεχόμενο να δημιουργηθεί στους διαδίκους που έχουν αντίθετα συμφέροντα, η εντύπωση ότι θα οδηγηθεί σε κρίση επί της εφέσεως επιδεικνύοντας μεροληψία ή το αντίθετο (επίδειξη αμεροληψίας ) γεγονός το οποίο θα προκαλέσει κατ’ανάγκη δυσπιστία ως προς το αμερόληπτο της κρίσης η οποία (δυσπιστία) ανεξάρτητα της βασιμότητας της θα οδηγήσει στην μείωση του κύρους της αιτούσας και του κύρους της Δικαιοσύνης. Πρέπει συνεπώς να γίνει δεκτή η αίτηση της και να διαταχθεί η επανάληψη της συζήτησης της υπόθεσης χωρίς τη συμμετοχή της (της αιτούσας) κατά τα ειδικότερα οριζόμενα στο διατακτικό της παρούσας .</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p>Αποφαίνεται ότι η Δικαστής Αικατερίνη Κοκόλη, Εφέτης στο Εφετείο Πειραιώς κατά τη δικάσιμο του πολιτικού τμήματος του Μονομελούς εφετείου Πειραιώς της ……. είναι εξαιρεταία &nbsp;από τη συζήτηση της αναφερόμενης στο σκεπτικό υπόθεσης .</p>
   <p>Διατάσσει την επανάληψη της συζήτησης της από 22-11-2016 (αριθ. εκθ. καταθ. …./2016) έφεσης κατά της με αριθμό 1826/2016 απόφασης του Μονομελούς Πρωτοδικείου Πειραιά στη δικάσιμο της &nbsp;……., κατά την οποία οι διάδικοι θα κλητευθούν με επιμέλεια της Γραμματείας αυτού του Δικαστηρίου ενώπιον του Πολιτικού Τμήματος του Μονομελούς Εφετείου Πειραιά, στην σύνθεση του οποίου δεν θα συμμετέχει η ανωτέρω εξαιρετέα Δικαστής.</p>
   <p>Κρίθηκε και αποφασίσθηκε στον Πειραιά στις 16 Ιανουαρίου 2018&nbsp; και δημοσιεύθηκε στο ακροατήριο του Δικαστηρίου τούτου στις&nbsp;&nbsp;&nbsp;&nbsp; 16 Ιανουαρίου 2018.</p>
   <p>&nbsp;</p>
   <p><strong>&nbsp;&nbsp;&nbsp; </strong><strong>H</strong><strong> ΠΡΟΕΔΡΟΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Η ΓΡΑΜΜΑΤΕΑΣ </strong></p>
  </div><!-- .entry-content -->
 </article>
</div></div></div></body></html>