<html><body><h1>Αριθμός Απόφασης 11/2019</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=789<br/><div class="content"><div class="content-inner">
 <article id="post-789" class="entry entry-single post-789 post type-post status-publish format-standard hentry category-20 category-18">
  <h1 class="entry-title entry--item h2">Αριθμός Απόφασης 11/2019</h1>
  <div class="entry-content entry--item">
   <div class="printomatic pom-small-black " id="id7321" data-print_target="article"></div>
   <p style="text-align: center;"><strong>ΕΛΛΗΝΙΚΗ ΔΗΜΟΚΡΑΤΙΑ</strong></p>
   <p style="text-align: center;"><strong>ΕΦΕΤΕΙΟ ΠΕΙΡΑΙΩΣ</strong></p>
   <p style="text-align: center;"><strong>ΤΜΗΜΑ ΝΑΥΤΙΚΩΝ ΔΙΑΦΟΡΩΝ</strong></p>
   <p style="text-align: center;"><strong>Αριθμός&nbsp;&nbsp; Αποφάσεως 11/2019</strong></p>
   <p style="text-align: center;"><strong>ΤΟ ΜΟΝΟΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p>Συγκροτήθηκε από τη Δικαστή, Μαρία Κωττάκη, Εφέτη, την οποία όρισε ο Πρόεδρος του Τριμελούς Συμβουλίου Διοικήσεως του&nbsp; Δικαστηρίου και τη Γραμματέα Γ.Λ.</p>
   <p style="text-align: center;"><strong>ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center;"><strong>ΣΚΕΦΤΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <p>Η υπό κρίση από 22-5-2018 έφεση (ΓΑΚ …….., ΕΑΚ ……..) κατά της υπ’ αριθ. 2098/2018 οριστικής αποφάσεως του Μονομελούς Πρωτοδικείου Πειραιώς, που δίκασε την από 22-12-2017 (ΓΑΚ ……., ΑΚ ……..) αγωγή του ενάγοντος και ήδη εφεσίβλητου κατά την ειδική διαδικασία των άρθρων 666 επ. του ΚΠολΔ (άρθρο 82 του ΚΙΝΔ), αντιμωλία των διαδίκων, έχει ασκηθεί νομότυπα, με κατάθεση του δικογράφου της στη Γραμματεία του εκδόντος την εκκαλουμένη πρωτοβάθμιου Δικαστηρίου, και εμπρόθεσμα (άρθρα 19,&nbsp; 144, 495 παρ. 1, 499, 511, 513 παρ. 1 περ. β, 516 παρ. 1, 517, 518 παρ. 2 και 591 παρ. 1 ΚΠολΔ). Επομένως, πρέπει να γίνει τυπικώς δεκτή και να ερευνηθεί περαιτέρω ως προς το παραδεκτό και βάσιμο των λόγων της κατά την ίδια διαδικασία (άρθρο 533 παρ. 1 ΚΠολΔ).</p>
   <p>Ο ενάγων και ήδη εφεσίβλητος, με την προαναφερθείσα αγωγή του (όπως αυτή παραδεκτώς διορθώθηκε και εν μέρει περιορίστηκε με τις πρωτόδικες προτάσεις του και αντίστοιχη δήλωση καταχωρισθείσα στα ταυτάριθμα της εκκαλουμένης πρακτικά), ζήτησε αφενός να υποχρεωθεί η εναγομένη και ήδη εκκαλούσα αφετέρου να αναγνωρισθεί ότι υποχρεούται να του καταβάλει τα σε αυτή αναφερόμενα ποσά για υπερωριακή αμοιβή του, για διαφορές επιδομάτων εορτών Χριστουγέννων και Πάσχα, διαφορές αμοιβής δρομολογίων εξπρές, καθώς και αποζημίωση για μη χορηγηθείσες διανυκτερεύσεις, από την εργασία του, κατά τα χρονικά διαστήματα από 1-1-2016 έως&nbsp; 31.10.2016&nbsp; και από 29.3.2017 έως 08.12.2017, ως θαλαμηπόλος, στο πλοίο “Ν.Μ.”,&nbsp; πλοιοκτησίας της εναγομένης, στο οποίο ισχυρίστηκε&nbsp; (ο ενάγων) ότι εργάσθηκε κατά τους θερινούς μήνες (Ιούνιος έως Σεπτέμβριος) επί 15 ώρες κατά τις καθημερινές, τα&nbsp; Σάββατα, τις Κυριακές και τις αργίες και κατά τους χειμερινούς μήνες (Οκτώβριος έως Δεκέμβριος και Ιανουάριος έως Μάιος) επί 15 ώρες κάθε Τρίτη, επί 17,5 ώρες κάθε Τετάρτη επί 18 ώρες κάθε Πέμπτη, επί 17 ώρες κάθε Σάββατο και επί 17,5 ώρες κάθε Κυριακή ενώ τις Δευτέρες και τις Παρασκευές εργαζόταν επί 6,5 ώρες. Τα ανωτέρω ποσά ζήτησε να επιδικασθούν νομιμοτόκως από την επομένη της απολύσεώς του άλλως από την επίδοση της αγωγής. Η&nbsp; εκκαλουμένη απέρριψε ως αβάσιμο το κονδύλι για αποζημίωση λόγω μη χορηγηθεισών διανυκτερεύσεων ποσού 1.316,50 ευρώ, και κατά τα λοιπά δέχθηκε ότι ο ενάγων εργαζόταν, καθ’ όλο το ένδικο χρονικό διάστημα, επί 12 ώρες ημερησίως κατά μέσο όρο και ότι του οφείλονται διαφορές για&nbsp; υπερωριακή αμοιβή του καθημερινών και Κυριακών&nbsp; ποσού 11.617,56 ευρώ, για υπερωριακή αμοιβή του Σαββάτων και αργιών ποσού 3.176 ευρώ, δώρου Πάσχα 2016 ποσού 760,31 ευρώ,&nbsp; δώρου Χριστουγέννων 2016 ποσού 1.089,17 ευρώ, δώρου Πάσχα 2017 ποσού 249,80 ευρώ, δώρου&nbsp; Χριστουγέννων 2017 ποσού 3.671,70 ευρώ και πρόσθετης αμοιβής δρομολογίων εξπρές ποσού 1.104,41 ευρώ. Σύμφωνα δε με το διατακτικό της υποχρέωσε την εναγομένη να καταβάλει στον ενάγοντα συνολικό ποσό 19.524,45 ευρώ και αναγνώρισε ότι υποχρεούται να του καταβάλει ποσό 2.144,55 ευρώ, αμφότερα τα ποσά νομιμοτόκως από την επομένη της απολύσεώς του. Κατά της αποφάσεως&nbsp; αυτής παραπονείται τώρα η εναγομένη και ήδη εκκαλούσα για πλημμελή εκτίμηση των αποδείξεων και ζητεί την εξαφάνισή της&nbsp; και την απόρριψη της αγωγής. Σημειώνεται ότι το κεφάλαιο της εκκαλουμένης με το οποίο απορρίφθηκε ως κατ’ ουσίαν αβάσιμη η αξίωση του ενάγοντος για επιδίκαση αποζημιώσεως λόγω μη χορηγήσεως διανυκτερεύσεων δεν προσβάλλεται με λόγο εφέσεως.</p>
   <p>Από την εκτίμηση της υπ’ αριθ. ……….. ένορκης ενώπιον της Συμβολαιογράφου Πειραιώς …… βεβαιώσεως, που με επίκληση επαναπροσκομίζει η εναγομένη-εκκαλούσα και της οποίας προηγήθηκε νόμιμη και εμπρόθεσμη κλήτευση του ενάγοντος-εφεσίβλητου (βλ. ……. έκθεση επιδόσεως του δικαστικού επιμελητή στο Πρωτοδικείο Πειραιώς ……) και της υπ’ αριθ. …… ένορκης ενώπιον του Ειρηνοδίκη Πειραιώς βεβαιώσεως, που με επίκληση επαναπροσκομίζει ο ενάγων-εφεσίβλητος, της οποίας προηγήθηκε νόμιμη και εμπρόθεσμη κλήτευση της εναγομένης-εκκαλούσας (βλ. ……… έκθεση επιδόσεως της δικαστικής επιμελήτριας Εφετείου Αθηνών …….) και όλων ανεξαιρέτως των εγγράφων, που οι διάδικοι νομίμως προσκομίζουν και επικαλούνται είτε για να ληφθούν υπόψη ως αυτοτελή αποδεικτικά μέσα είτε ως δικαστικά τεκμήρια,&nbsp; σε μερικά από τα οποία ενδεικτικώς μόνο γίνεται μνεία κατωτέρω, αποδείχθηκαν τα ακόλουθα πραγματικά περιστατικά: Με σύμβαση ναυτικής εργασίας αορίστου χρόνου, που καταρτίσθηκε στις 18-12-2015, στον Πειραιά, μεταξύ του ενάγοντος, Έλληνα απογεγραμμένου ναυτικού με αριθμό μητρώου ….., αφενός και της εναγομένης αφετέρου, πλοιοκτήτριας του υπό ελληνική σημαία Ε/Γ-Ο/Γ πλοίου με την ονομασία “Ν.Μ.”,&nbsp; με αριθμό ΙΜΟ …….., Κ.Ο.Χ 8128,98,&nbsp;&nbsp; δια του πλοιάρχου αυτού, ο ενάγων ναυτολογήθηκε στο ανωτέρω πλοίο ως θαλαμηπόλος και εργάσθηκε σε αυτό έως τις 18-6-2016, οπότε απολύθηκε λόγω αντικαταστάσεως ναυτολογίου και μεταφοράς σε νέο. Ναυτολογήθηκε αυθημερόν στο ίδιο πλοίο υπό την ανωτέρω ειδικότητα και τους ίδιους όρους και απολύθηκε στο λιμάνι του Πειραιά, στις 31-10-2016, αμοιβαία συναινέσει. Ακολούθως, με νέα όμοια σύμβαση, που κατήρτισε με την εναγομένη στις 29-3-2017,&nbsp; προσελήφθη για να εργαθεί στο ίδιο πλοίο, με την ίδια ως άνω ειδικότητα και όρους, εργάσθηκε δε σε αυτό έως την 16-6-2017, οπότε απολύθηκε στο λιμάνι του Πειραιά λόγω αντικαταστάσεως ναυτολογίου και μεταφοράς σε νέο. Επαναπροσλήφθηκε και ναυτολογήθηκε αυθημερόν στο ίδιο πλοίο υπό την ανωτέρω ειδικότητα και όρους και εργάσθηκε στο πλοίο&nbsp; έως τις 8-12-2017, όταν και απολύθηκε στον Πειραιά από τον πλοίαρχο λόγω ασθενείας. Οι ως άνω δύο συμβάσεις υπάγονταν στους όρους της Συλλογικής Συμβάσεως Εργασίας Πληρωμάτων Ακτοπλοϊκών Επιβατηγών Πλοίων, η πρώτη του έτους 2014,&nbsp; που κυρώθηκε με την υπουργική απόφαση&nbsp; 3525.1.5/01/2014 (ΦΕΚ&nbsp; Β’ 1664/24.6.2014) και η δεύτερη σε αυτή του έτους 2016, που κυρώθηκε με την υπουργική απόφαση 2242.5-1.5/72672 /2016 (ΦΕΚ Β’ 2796/5.9.2016), κατά ρητή συμφωνία των συμβαλλομένων μερών, όπως ισχυρίζεται ο ενάγων και δεν αρνείται ειδικότερα η εναγομένη. Σύμφωνα με τις οικείες διατάξεις των προαναφερομένων ΣΣΝΕ,&nbsp; οι οποίες είναι πανομοιότυπες, οι ώρες της υποχρεωτικής εβδομαδιαίας εργασίας του ναυτικού εν πλω και στο λιμάνι ορίζονται σε σαράντα (40) εβδομαδιαίως, δηλαδή οκτώ (8) ώρες την ημέρα από Δευτέρα μέχρι Παρασκευή, της εργασίας του Σαββάτου αμειβομένης υπερωριακώς. Κάθε εργασία που εκτελείται από τους ναυτικούς εν πλω και στο λιμάνι, πέραν των κανονικών εργασίμων ημερών και ωρών, περιλαμβανομένων και των εργασιών κατάπλου και απόπλου, θεωρείται πρόσθετη (υπερωριακή) και καταβάλλεται στους απασχολούμενους ναυτικούς πρόσθετη αμοιβή. Σημειωτέον ότι&nbsp; η προβλεπομένη ιδιαίτερη αμοιβή για τη μέχρι της οκταώρου εργασίας την Κυριακή καταβάλλεται σε όλο το πλήρωμα και για όλες τις Κυριακές, ανεξαρτήτως παροχής εκ μέρους αυτού υπηρεσίας, μάλιστα, η παρασχεθείσα εντός του οκταώρου εργασία κατά την ημέρα αυτή δεν θεωρείται υπερωριακή, αλλά μόνον η πλέον του οκταώρου.&nbsp; Στην&nbsp; προκειμένη περίπτωση,&nbsp; αποδεικνύεται ότι κατά τα ένδικα χρονικά διαστήματα, το πλοίο “Ν. Μ.” κατά τη θερινή περίοδο εκτελούσε καθημερινά κυκλικά δρομολόγια από τον Πειραιά προς ΣΥΡΟ-ΜΥΚΟΝΟ-ΕΥΔΗΛΟ-ΚΑΡΛΟΒΑΣΙ-ΠΕΙΡΑΙΑ με αναχώρηση στις 07.30 και επιστροφή στις 12.00 της ίδιας ημέρας ,&nbsp; εκτός από μια φορά την εβδομάδα που εκτελούσε το δρομολόγιο ΠΕΙΡΑΙΑΣ-ΣΥΡΟΣ-ΜΥΚΟΝΟΣ-ΕΥΔΗΛΟΣ-ΑΓΙΟΣ ΚΗΡΥΚΟΣ-ΦΟΥΡΝΟΙ-ΚΑΡΛΟΒΑΣΙ-ΒΑΘΥ-ΧΙΟΣ-ΜΥΤΙΛΗΝΗ-ΛΗΜΝΟΣ-ΚΑΒΑΛΑ-ΠΕΙΡΑΙΑΣ, με αναχώρηση 07.30 από Πειραιά και επιστροφή στον Πειραιά στις 05.00 πρωινή ώρα της μεθεπομένης ημέρας. Κατά τα ένδικα χρονικά διαστήματα το ανωτέρω πλοίο εκτελούσε κατά τη χειμερινή περίοδο το δρομολόγιο ΠΕΙΡΑΙΑΣ-ΣΥΡΟΣ-ΜΥΚΟΝΟΣ-ΕΥΔΗΛΟΣ-ΑΓΙΟΣ ΚΗΡΥΚΟΣ-ΦΟΥΡΝΟΙ-ΚΑΡΛΟΒΑΣΙ- ΒΑΘΥ-ΧΙΟΣ-ΜΥΤΙΛΗΝΗ-ΛΗΜΝΟΣ-ΚΑΒΑΛΑ-ΠΕΙΡΑΙΑΣ και κάθε Δευτέρα το δρομολόγιο από Πειραιά προς ΣΥΡΟ-ΜΥΚΟΝΟ-ΕΥΔΗΛΟ-ΚΑΡΛΟΒΑΣΙ-ΠΕΙΡΑΙΑ. Το εν λόγω πλοίο μπορεί να μεταφέρει έως 1.915 επιβάτες και 418 οχήματα, έχει δε 31 καμπίνες και 104 κλίνες. Ο ενάγων παρείχε τις υπηρεσίες του στο κεντρικό μπαρ του πλοίου μαζί με δύο επίκουρους. Το μπαρ άνοιγε μια ώρα πριν την αναχώρηση του πλοίου από τον Πειραιά κι έπαυε να εξυπηρετεί τους επιβάτες μία ώρα πριν την άφιξή του στον Πειραιά, διάστημα κατά το οποίο, οι σε αυτό εργαζόμενοι καταμετρούσαν τις εισπράξεις και παρέδιδαν το αποτέλεσμα στον οικονομικό αξιωματικό του πλοίου. Κατά τη διάρκεια κάθε ταξιδιού, ο ενάγων ετοίμαζε καφέδες και άλλα ροφήματα, σερβίριζε αυτά καθώς και αναψυκτικά και άλλα είδη κυλικείου στους επιβάτες, παρελάμβανε το αντίτιμο από τους πελάτες και φρόντιζε για τη σωστή καταχώρηση των εισπράξεων στο ταμείο. Επίσης είχε την ευθύνη της καθαριότητας των χώρων του μπαρ και του σαλονιού έμπροσθεν του μπαρ καθώς και της παραλαβής όλων των προϊόντων που διέθετε το μπαρ. Ο ενάγων εκτελούσε τις ως άνω εργασίες, καθημερινώς (συμπεριλαμβανομένων Σαββάτων και Κυριακών), και μάλιστα πέραν της ως άνω καθορισμένης οκτάωρης διάρκειας της εργασίας του, αφού αυτή δεν επαρκούσε, λόγω της προαναφερθείσας φύσεως των δρομολογίων, που διενεργούσε το εν λόγω πλοίο. Έτσι, ο ενάγων πραγματοποιούσε υπερωριακή εργασία πέραν του κανονικού οκταώρου της ημερήσιας απασχολήσεώς του, προκειμένου να ανταποκριθεί στα καθήκοντα, που αφορούν στις ως άνω εργασίες, για την εκτέλεση των οποίων δεν επαρκεί απασχόληση μόνον οκτώ ωρών. Από τα προαναφερθέντα, που αφορούν στις συνθήκες που επικρατούσαν κατά την υπηρεσία του ενάγοντος επί του εν λόγω πλοίου, της φύσεως και του αντικειμένου των καθηκόντων του, σε συνδυασμό με το γεγονός της σταθερής καταβολής κάθε μήνα προς αυτόν χρηματικών ποσών για αμοιβή υπερωριακής εργασίας, η διάρκεια της οποίας, κατά τα διδάγματα της κοινής πείρας, ήταν μεγαλύτερη κατά τη θερινή περίοδο και μικρότερη τη χειμερινή, το Δικαστήριο διαμορφώνει την πεποίθηση ότι ο μέσος όρος της συνολικής ημερήσιας εργασίας του ενάγοντος, κατά τα ως άνω χρονικά διαστήματα της ναυτολογήσεώς του, ήταν δώδεκα (12) ώρες, όπως ορθώς έκρινε η εκκαλουμένη. Επομένως και σύμφωνα με τα προαναφερθέντα, ο ενάγων-εφεσίβλητος, κατά τα ένδικα χρονικά διαστήματα, εργάσθηκε υπερωριακά επί συνολικά 335&nbsp; καθημερινές και Κυριακές πραγματοποιώντας τέσσερις ώρες (4) ώρες υπερωριακής εργασίας την ημέρα και δικαιούται αμοιβής συνολικού ποσού 11. 215,80 ευρώ (335 ημέρες&nbsp; Χ&nbsp; 4 ώρες Χ 8,37 ευρώ το ωρομίσθιο υπερωριακής αμοιβής για την ειδικότητα του θαλαμηπόλου), σύμφωνα με το άρθρο 13 των προαναφερόμενων ΣΣΝΕ και όχι 12.956,76 ευρώ που έκρινε η εκκαλουμένη. Σημειώνεται ότι κατά τα εκτιθέμενα στην αγωγή, ο ενάγων κατά τις χειμερινές περιόδους των ένδικων χρονικών διαστημάτων, δηλαδή από 1-1-2016 έως 31-5-2016, από 1-10-2016 έως 31-10-2016, από 29-3-2017 έως 31-5-2017 και από 1-10-2017 έως 17-12-2017,&nbsp; δεν εργάσθηκε υπερωριακά κατά τις Παρασκευές και τις Δευτέρες.&nbsp; Για την ίδια αιτία,&nbsp; δικαιούται υπερωριακής αμοιβής για την εργασία του επί ενενήντα (95) Σάββατα και αργίες (συνολικά), των ένδικων χρονικών διαστημάτων, συνολικού ποσού 11.445,60 ευρώ (95 ημέρες Χ 12 ώρες ημερησίως&nbsp; Χ 10,04 ευρώ το ωρομίσθιο υπερωριακής αμοιβής Σαββάτου και αργιών για την ειδικότητα του θαλαμηπόλου σύμφωνα και με τις δύο προαναφερόμενες ΣΣΝΕ-αρθ.13) και όχι 11.686,56 που έκρινε η εκκαλουμένη. Δικαιούται, δηλαδή, ο ενάγων, για την ανωτέρω αιτία, συνολικό ποσό 22. 661,40 ευρώ, από το οποίο έλαβε, όπως αποδεικνύεται από όσα ο ίδιος ομολογεί στην αγωγή του για το μερικότερο καταβληθέν ποσό των 9.849,56 ευρώ (1.339,20+8.510,56), σε συνδυασμό με τους προσκομιζόμενους λογαριασμούς μισθοδοσίας του, συνολικό ποσό 10.304,33 ευρώ και απομένει υπόλοιπο ποσού 12.357,07 ευρώ, το οποίο πρέπει η εναγομένη να υποχρεωθεί να του καταβάλει νομιμοτόκως από την επομένη της λύσεως της συμβάσεώς του, που έλαβε χώρα στις 08.12.2017, δηλαδή νομιμοτόκως από 09-12-2017 .</p>
   <p>Με το άρθρο 14 των ανωτέρω ΣΣΝΕ&nbsp; ορίστηκε ότι «1.Στα πληρώματα των πλοίων…καταβάλλεται ως&nbsp;δώρο ο μισθός ενός μηνός επ` ευκαιρία των εορτών των Χριστουγέννων και του Νέου Έτους και ο&nbsp;μισθός 15 ημερών επ` ευκαιρία των εορτών του Πάσχα. 2.Τα δώρα εορτών υπολογίζονται&nbsp;επί των καταβαλλομένων παγίων και σταθερών αποδοχών, ήτοι μισθού ενεργείας και επιδομάτων,&nbsp;περιλαμβανομένων και των υπερωριών». Από το συνδυασμό της προαναφερθείσας διατάξεως με&nbsp;εκείνες των άρθρων 2, 3 και 7 της υπ` αρ. 70109/8008/82 Υ.Α (Εμπ.Ναυτ.) «περί των&nbsp;προϋποθέσεων χορηγήσεως επιδομάτων εορτών Χριστουγέννων και Πάσχα προς τους&nbsp;δικαιούμενους ναυτικούς» (Φ.Ε.Κ. Β` 1/7 Ιανουαρίου 1982), προκύπτει ότι οι ως άνω ναυτικοί&nbsp;δικαιούνται επιδομάτων εορτών Χριστουγέννων και Πάσχα ίσων προς ένα μηνιαίο μισθό και μισθό&nbsp;15 ημερών αντίστοιχα, εάν η σχέση εργασίας διήρκεσε καθ` όλο το διάστημα από 1ης Μαΐου μέχρι&nbsp;31ης Δεκεμβρίου και από 1ης Ιανουαρίου μέχρι 30ής Απριλίου αντιστοίχως, ή 2/25 του μηνιαίου&nbsp;μισθού ανά έκαστο δεκαεννεαήμερο χρονικό διάστημα και 1/15 ημίσεος μηνιαίου μισθού ανά&nbsp;έκαστο οκταήμερο χρονικό διάστημα αντιστοίχως ή ανάλογο κλάσμα επί χρονικού διαστήματος&nbsp;μικρότερου του δεκαεννεαημέρου ή του οκταημέρου, εάν η σχέση εργασίας δεν διήρκεσε καθ` όλο&nbsp;το διάστημα από 1ης Μαΐου μέχρι 31ης Δεκεμβρίου και από 1ης Ιανουαρίου μέχρι 30ής Απριλίου&nbsp;αντιστοίχως, προς υπολογισμό των οποίων λαμβάνονται υπ` όψιν ο καταβαλλόμενος μισθός την&nbsp;10η Δεκεμβρίου και την 15η ημέρα προ του Πάσχα αντιστοίχως και κάθε άλλη παροχή, εφόσον&nbsp;καταβάλλεται από τον εργοδότη ως συμβατικό ή νόμιμο αντάλλαγμα της παρεχόμενης εργασίας&nbsp;τακτικά κάθε μήνα ή κατ` επανάληψη περιοδικά σε ορισμένα χρονικά διαστήματα, όπως π.χ το&nbsp;επίδομα Κυριακών, το επίδομα βαρείας και ανθυγιεινής εργασίας, η υπερωριακή αμοιβή, το επίδομα&nbsp;αδείας, η αποζημίωση μη πραγματοποιήσεως αδείας, καθώς και οι λοιπές τακτικές παροχές (ΕφΠειρ&nbsp;568/2009 ΕΝΔ 2009.267, ΕφΠειρ 283/2009 ΕΝΔ 2009.102), μεταξύ των οποίων είναι και η&nbsp;τροφοδοσία είτε παρέχεται σε χρήμα είτε αυτουσίως, λαμβανομένου άρα υπόψη και του ημερήσιου&nbsp;αντίτιμου τροφής προς υπολογισμό των επιδομάτων εορτών (ΑΠ 1013/2003 ΕΝΔ 2003.345,&nbsp;ΕφΠειρ 521/2009 ΕΝΔ 2009.273) και του επιδόματος άγονης γραμμής του άρθρου 7 της πιο πάνω&nbsp;Σ.Σ.Ε (Εφ Πειρ 343/2009 αδημ.), ενώ στις τακτικές αποδοχές δεν συγκαταλέγεται η πρόσθετη&nbsp;αμοιβή για δρομολόγια «ΕΞΠΡΕΣ», την οποία εξάλλου ούτε ο ενάγων συμπεριλαμβάνει στην αγωγή του για τον υπολογισμό των αποδοχών του επί των οποίων θα καταβληθεί το δώρο Πάσχα και Χριστουγέννων (Εφ Πειρ 1/2003 ΕΝΔ 2003.123 &amp; πρβλ. ΕφΠειρ 465/2009 ΕΝΔ&nbsp;2009.276, ΕφΠειρ 34/2008 ΕΝΔ 2008.290, ΕφΠειρ. 46/2011 – “Νόμος”) ούτε το επίδομα ιματισμού.&nbsp; Σε περίπτωση που η εργασιακή σχέση έχει λυθεί πριν από τις παραπάνω ημερομηνίες, τα δώρα Χριστουγέννων και Πάσχα υπολογίζονται με βάση τις αποδοχές που καταβάλλονταν την ημέρα που λύθηκε η εργασιακή σχέση. Οι μηνιαίες τακτικές αποδοχές του ενάγοντος, επί των οποίων θα υπολογισθούν τα δώρα Χριστουγέννων και Πάσχα αλλά και η πρόσθετη αμοιβή για τα δρομολόγια “εξπρές”, διαμορφώνονται ως εξής, σύμφωνα με τα άρθρα&nbsp; 1, 3, 8, και 15 των προαναφερόμενων ΣΣΝΕ, οι οποίες έχουν ταυτόσημο περιεχόμενο:&nbsp; μισθός ενέργειας και Κυριακής (βασικός μισθός) 1.412,75 ευρώ +&nbsp; επίδομα βαρείας και ανθυγιεινής εργασίας 35,22 ευρώ + αναλογία αποζημιώσεως αδείας μετά τροφοδοσίας&nbsp; 417,10 ευρώ [1.412,75 € μισθός ενεργείας και Κυριακών Χ 1/22 = 64,21 € Χ 5 ημέρες = 321,05 € + αντίτιμο τροφής 5 ημερών 19,21 Χ 5 = 96,05 €] + μέσος όρος υπερωριακής αμοιβής 1.238,32 (22.661,40: 18,3 μήνες, κατά τους οποίους εργάσθηκε συνολικά ο ενάγων καθ΄ολο το ένδικο χρονικό διάστημα) και επομένως ανέρχονται στο συνολικό ποσό των 3.103,39 ευρώ.&nbsp; Σύμφωνα με τα ανωτέρω, ο ενάγων δικαιούται για επιδόματα εορτών τα ακόλουθα ποσά: α) Για δώρο Πάσχα έτους 2016, κατά το οποίο η σχέση εργασίας του ενάγοντος διήρκεσε καθ΄όλο το διάστημα από 1ης Ιανουαρίου έως 30 Απριλίου, ποσό ευρώ 1.551,69 (3.103,39 : 2).&nbsp; ‘Ελαβε όμως 1.026,50&nbsp; ευρώ, όπως ο ίδιος αναφέρει στην αγωγή του και επομένως, δικαιούται τη διαφορά ποσού 525,19 ευρώ. β) Για αναλογία δώρου Χριστουγέννων έτους 2016, κατά το οποίο η εργασιακή σχέση του ενάγοντος δεν διήρκεσε καθ` όλο το διάστημα από 1ης Μαΐου μέχρι&nbsp;31ης Δεκεμβρίου αλλά από 1ης Μαΐου έως 31ης Οκτωβρίου, δικαιούται ο ενάγων ποσό 2.383,40 ευρώ (3.103,39 ευρώ οι, κατά τα ανωτέρω, μηνιαίες τακτικές αποδοχές του Χ 2/25 Χ 9,6 δεκαεννιαήμερα), από το οποίο έλαβε ποσό 1959,03 ευρώ και δικαιούται το υπόλοιπο, ποσού 424,37 ευρώ. γ) Για αναλογία δώρου Πάσχα 2017, κατά το οποίο η εργασιακή του σχέση διήρκεσε από 29.3.2017 έως 8.12.2017, δικαιούται ο ενάγων ποσό 413,78 ευρώ (3.103,39 ευρώ οι, κατά τα ανωτέρω, τακτικές μηνιαίες αποδοχές του Χ 1/2 Χ 1/15 Χ 4 οκταήμερα), από το οποίο έλαβε 292 ευρώ και δικαιούται το υπόλοιπο, ποσού 121,78 ευρώ. δ) Για αναλογία δώρου Χριστουγέννων έτους 2017, κατά το οποίο η εργασιακή του σχέση δεν διήρκεσε καθ΄όλο το χρονικό διάστημα από 1ης Μαΐου έως 31ης Δεκεμβρίου αλλά από 1ης Μαΐου έως 8ης Δεκεμβρίου, δικαιούται ο ενάγων 2.879,95 ευρώ (3.103,39 ευρώ οι μηνιαίες τακτικές αποδοχές του Χ 2/25 Χ 11,6 δεκαεννιαήμερα), ποσό&nbsp; από το οποίο έλαβε συνολικό ποσό 2.463,53 ευρώ, από το οποίο, μετά την παρακράτηση των νομίμων κρατήσεων, η εναγομένη κατέθεσε στον τραπεζικό λογαριασμό του καθαρό ποσό (2.122,33 +24.33) 2146,66 ευρώ. Επομένως απομένει υπόλοιπο οφειλόμενο (2.879,95-2.463,53=) 416,42 ευρώ.</p>
   <p>Περαιτέρω, το ανωτέρω πλοίο, κατά το έτος 2016, πραγματοποίησε συνολικά 17,76 δρομολόγια εξπρές, όπως ισχυρίζεται ο ενάγων και&nbsp; δεν αρνείται η εναγομένη, η οποία και του κατέβαλε ως πρόσθετη αμοιβή του για την ανωτέρω αιτία συνολικό ποσό 1.658,35 ευρώ, όπως αποδεικνύεται από τις προσαγόμενες καταστάσεις μισθοδοσίας του ενάγοντος&nbsp; έτους 2016. Ο ενάγων δικαιούται για την παραπάνω αιτία, βάσει του άρθρου 33 των προαναφερθεισών ΣΣΝΕ, ποσό ευρώ 1.837,20 (3.103,39 ευρώ οι μηνιαίες τακτικές αποδοχές του, όπως υπολογίσθηκαν ανωτέρω : 30 Χ 17,76), από το οποίο έλαβε 1658,35 ευρώ και δικαιούται το υπόλοιπο, ποσού 178,85 ευρώ.</p>
   <p>Κατ’ ακολουθία των προεκτεθέντων και ενόψει του ότι δεν υπάρχουν άλλοι λόγοι εφέσεως, έσφαλε το πρωτοβάθμιο Δικαστήριο που επιδίκασε στον ενάγοντα ποσά διαφορετικά από τα προαναφερόμενα. Πρέπει επομένως&nbsp; η έφεση να γίνει δεκτή ως και κατ΄ουσίαν βάσιμη, κατά μερική αποδοχή και των τριών συνολικά λόγων της. Στην συνέχεια, πρέπει να εξαφανιστεί η εκκαλουμένη κατά τα προαναφερθέντα κεφάλαιά της ως προς τα οποία προσεβλήθη με λόγους εφέσεως,&nbsp; κι αφού κρατηθεί η υπόθεση και δικασθεί κατ΄ουσίαν ως προς τα όρια που καθορίσθηκαν με την έφεση, πρέπει να γίνει εν μέρει δεκτή η αγωγή ως και κατ΄ουσίαν βάσιμη και να&nbsp; υποχρεωθεί η εναγομένη να καταβάλει στον ενάγοντα συνολικό ποσό 14.023,68 ευρώ, νομιμοτόκως, σύμφωνα με το αγωγικό του αίτημα, από την επομένη της απολύσεώς του, η οποία αποτελεί δήλη ημέρα καταβολής των δεδουλευμένων του. Τέλος, η δικαστική δαπάνη και των δύο βαθμών δικαιοδοσίας, πρέπει να επιβληθεί κατά ένα μέρος ανάλογο της ήττας της σε βάρος της εναγομένης, (άρθρα 176, 178, 183, 191 παρ. 2&nbsp; του ΚΠολΔ), σύμφωνα με όσα ορίζονται ειδικότερα στο διατακτικό.</p>
   <p>ΓΙΑ ΤΟΥΣ ΛΟΓΟΥΣ ΑΥΤΟΥΣ</p>
   <p>-Δικάζει κατ’ αντιμωλία των διαδίκων.</p>
   <p>-Δέχεται τυπικώς και κατ’ ουσίαν την έφεση.</p>
   <p>-Εξαφανίζει την εκκαλουμένη υπ’ αριθ. 2098/2018 οριστική απόφαση του Μονομελούς Πρωτοδικείου Πειραιώς κατά τα αναφερόμενα στο σκεπτικό.</p>
   <p>-Κρατεί και δικάζει την από 22-12-2017 (ΓΑΚ …., ΑΚ ……) αγωγή.</p>
   <p>-Δέχεται αυτή εν μέρει.</p>
   <p>-Υποχρεώνει την εναγομένη να καταβάλει στον ενάγοντα ποσό ευρώ 14.023,68&nbsp; νομιμοτόκως από 09.12.2017&nbsp; έως την εξόφληση.</p>
   <p>-Καταδικάζει την εναγομένη σε μέρος της δικαστικής δαπάνης του ενάγοντος και των δύο βαθμών δικαιοδοσίας, το οποίο ορίζει στο ποσό των χιλίων (1.000) ευρώ.</p>
   <p>-Κρίθηκε, αποφασίσθηκε και δημοσιεύθηκε στον Πειραιά, σε έκτακτη, δημόσια συνεδρίαση στο ακροατήριο του Δικαστηρίου αυτού, με απόντες τους διαδίκους και τους πληρεξούσιους δικηγόρους τους,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; &nbsp;στις 9&nbsp;&nbsp; Ιανουαρίου 2019.</p>
   <p>&nbsp;</p>
   <p>Η ΔΙΚΑΣΤΗΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Η ΓΡΑΜΜΑΤΕΑΣ</p>
  </div><!-- .entry-content -->
 </article>
</div></div></div></body></html>