<html><body><h1>Αριθμός Απόφασης 48/2020</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=4691<br/><div class="content"><div class="content-inner">
 <article id="post-4691" class="entry entry-single post-4691 post type-post status-publish format-standard hentry category-24 category-18">
  <h1 class="entry-title entry--item h2">Αριθμός Απόφασης 48/2020</h1>
  <div class="entry-content entry--item">
   <div class="printomatic pom-small-black " id="id947" data-print_target="article"></div>
   <p>Αυτεπάγγελτη διόρθωση δικαστικής απόφασης λόγω εσφαλμένης αναγραφής του ονόματος του αιτούντος στο διατακτικό της. Η συζήτηση γίνεται κατά τη διαδικασία με την οποία εκδόθηκε η απόφαση που διορθώνεται. Μη εμφάνιση διαδίκων. Η διαδικασία προχωρεί σαν να ήταν παρόντες οι διάδικοι, αφού κλητεύθηκαν νόμιμα.</p>
   <p><strong>&nbsp;</strong></p>
   <p style="text-align: center;"><strong>Αριθμός Απόφασης&nbsp;&nbsp; 48/2020</strong></p>
   <p style="text-align: center;"><strong>ΤΟ ΜΟΝΟΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p>Αποτελούμενο από τη Δικαστή Χρυσούλα Πλατιά, Εφέτη, που ορίσθηκε από τον Πρόεδρο του Τριμελούς Συμβουλίου Διεύθυνσης του Εφετείου Πειραιώς και από τη Γραμματέα T.Λ..</p>
   <p>Συνεδρίασε δημόσια στο ακροατήριο του, στις <strong>10 Οκτωβρίου 2019</strong>, για να δικάσει επί της με αριθμό έκθεσης κατάθεσης …../2019 Πράξης του Προέδρου Εφετών Πειραιώς Αντώνιου Πλακίδα για αυτεπάγγελτη διόρθωση της υπ` αριθ. 793/2017 απόφασης του ίδιου Δικαστηρίου που εκδόθηκε μεταξύ των:</p>
   <p style="text-align: center;"><strong>ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center;"><strong>ΣΚΕΦΤΗΚΕ ΚΑΤΑ ΝΟΜΟ</strong></p>
   <p>Από τα από 20.9.2019 και από 23.9.2019 δύο αποδεικτικά επιδόσεως του επιμελητή Δικαστηρίων του Εφετείου Πειραιώς ………., προκύπτει ότι ακριβές αντίγραφο της με αριθμό έκθεσης κατάθεσης ………../2019 Πράξης του Προέδρου Εφετών Πειραιώς, Αντώνιου Πλακίδα, περί αυτεπάγγελτης διόρθωσης της υπ` αριθ. 793/2017 απόφασης του Δικαστηρίου τούτου (διαδικασίας εκούσιας δικαιοδοσίας), με ορισμό δικασίμου και κλήση προς συζήτηση για την αναφερόμενη στην αρχή της παρούσας δικάσιμο, επιδόθηκε νομίμως και εμπροθέσμως στην πληρεξούσια δικηγόρο του καλούντος-εφεσίβλητου, ………, και στο καθ’ ου η κλήση-εκκαλούν Ελληνικό Δημόσιο. Επομένως, εφόσον αυτοί δεν εμφανίστηκαν στην εν λόγω δικάσιμο, κατά την οποία η υπόθεση εκφωνήθηκε από τη σειρά του οικείου πινακίου, ούτε κατέθεσαν έγγραφη δήλωση κατά το άρθρο 242 παρ. 2 του ΚΠολΔ, πρέπει η συζήτηση να προχωρήσει σαν να ήταν όλοι οι διάδικοι παρόντες (άρθρο 318 παρ. 2 ΚΠολΔ), κατά την ίδια διαδικασία με την οποία εκδόθηκε η απόφαση που διορθώνεται (άρθρο 318 παρ. 1 ΚΠολΔ).</p>
   <p>Κατά τη διάταξη του άρθρου 315 ΚΠολΔ, αν από παραδρομή κατά τη σύνταξη της απόφασης περιέχονται λάθη γραφικά ή λογιστικά ή το διατακτικό της διατυπώθηκε κατά τρόπο ελλιπή ή ανακριβώς, το δικαστήριο που την έχει εκδώσει μπορεί, αν το ζητήσει κάποιος διάδικος ή και αυτεπαγγέλτως, να τη διορθώσει με νέα απόφασή του.</p>
   <p>Στην προκειμένη περίπτωση, στη δεύτερη σελίδα του πέμπτου φύλλου της υπ’ αριθ. 793/2017 απόφασης του Μονομελούς Εφετείου Πειραιώς, της οποίας με την προαναφερόμενη Πράξη ζητείται αυτεπαγγέλτως η διόρθωση, και συγκεκριμένα στον 10<sup>ο</sup> στίχο της όγδοης διάταξης του διατακτικού της απόφασης αυτής, από προφανή παραδρομή κατά τη σύνταξη της, έχει αναγραφεί εσφαλμένα το όνομα του αιτούντος ……….. και ειδικότερα έχει αναγραφεί «εγγραφεί ο αιτών ……….» αντί του ορθού «εγγραφεί ο αιτών ………..». Πρόκειται συνεπώς, για εσφαλμένη αναγραφή του ονόματος του αιτούντος στο διατακτικό και πρέπει η εν λόγω απόφαση να διορθωθεί κατά τούτο αυτεπαγγέλτως, σύμφωνα με την ως άνω Πράξη. Περαιτέρω, πρέπει η παρούσα απόφαση σύμφωνα με το άρθρο 320ΚΠολΔ, να σημειωθεί στο πρωτότυπο της διορθούμενης αποφάσεως.</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p>ΔΙΟΡΘΩΝΕΙ το διατακτικό της υπ’ αριθ. 793/2017 απόφασης του Δικαστηρίου τούτου, και συγκεκριμένα στη δεύτερη σελίδα του πέμπτου φύλλου της απόφασης αυτής, διορθώνει τον δέκατο (10<sup>ο</sup>) στίχο της όγδοης διάταξης του διατακτικού της ως άνω απόφασης, ώστε να αναγραφεί το ορθό «εγγραφεί ο αιτών ……..» αντί του εσφαλμένου «εγγραφεί ο αιτών ……….»</p>
   <p>ΠΑΡΑΓΓΕΛΛΕΙ τον αρμόδιο Γραμματέα να σημειώσει την παρούσα απόφαση στο πρωτότυπο της υπ’ αριθ. 793/2017 απόφασης του Δικαστηρίου τούτου.</p>
   <p>Κρίθηκε, αποφασίστηκε και δημοσιεύθηκε στον Πειραιά, σε έκτακτη, δημόσια συνεδρίαση, στο ακροατήριο του δικαστηρίου, απόντων των διαδίκων και των πληρεξουσίων δικηγόρων τους, στις <strong>16 Ιανουαρίου 2020.</strong></p>
   <p><strong>Η ΔΙΚΑΣΤΗΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Η ΓΡΑΜΜΑΤΕΑΣ</strong></p>
  </div><!-- .entry-content -->
 </article>
</div></div></div></body></html>