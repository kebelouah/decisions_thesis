<html><body><h1>Αριθμός Απόφασης 488/2019</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=3356<br/><div class="content"><div class="content-inner">
 <article id="post-3356" class="entry entry-single post-3356 post type-post status-publish format-standard hentry category-18 category-25">
  <h1 class="entry-title entry--item h2">Αριθμός Απόφασης 488/2019</h1>
  <div class="entry-content entry--item">
   <div class="printomatic pom-small-black " id="id7253" data-print_target="article"></div>
   <p><strong>ΕΦΕΤΕΙΟ ΠΕΙΡΑΙΩΣ</strong></p>
   <p><strong>ΤΑΚΤΙΚΗ ΔΙΑΔΙΚΑΣΙΑ</strong></p>
   <p style="text-align: center;"><strong>Αριθμός απόφασης </strong><strong>488/2019</strong></p>
   <p style="text-align: center;"><strong>ΤΟ ΤΡΙΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p style="text-align: center;">——————————————-</p>
   <p>Αποτελούμενο από τους Δικαστές, Αντώνιο Πλακίδα, Πρόεδρο Εφετών, Ιωάννη Αποστολόπουλο, Εφέτη, Εμμανουηλία-Αλεξάνδρα Κεχαγιά, Εφέτη-Εισηγήτρια, και από τη Γραμματέα Γ.Λ..</p>
   <p style="text-align: center;"><strong>ΑΦΟΥ ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center;"><strong>ΣΚΕΦΤΗΚΕ ΚΑΤΑ ΤΟ ΝΟΜΟ</strong></p>
   <p>Σύμφωνα με τη διάταξη του άρθρου 524 § 3 του ΚΠολΔ, όπως ίσχυε μετά την αντικατάστασή του με το άρθρο 44 § 1 του Ν.3994/2011, σε περίπτωση ερημοδικίας του εκκαλούντος εφαρμόζονται ως προς την έφεση οι διατάξεις για την ερημοδικία του ενάγοντος, οπότε εξετάζεται από το δευτεροβάθμιο δικαστήριο, ποιός επισπεύδει τη συζήτηση της έφεσης, καθώς και η νόμιμη και εμπρόθεσμη κλήτευση του απουσιάζοντος εκκαλούντος, αν δεν είναι ο ίδιος επισπεύδων αυτής. Όταν την επίσπευση κάνει ο εκκαλών ή την κάνει ο εφεσίβλητος και ο εκκαλών σύμφωνα με τα προεκτεθέντα έχει κλητευθεί νόμιμα και εμπρόθεσμα, θα απορρίψει την έφεση. Στην περίπτωση αυτή η απόρριψη της έφεσης λόγω της ερημοδικίας του εκκαλούντος δεν είναι τυπική, αλλά γίνεται κατ’ ουσίαν, διότι αν και οι λόγοι της έφεσης στην πραγματικότητα δεν εξετάζονται ως προς το παραδεκτό και τη βασιμότητά τους, ωστόσο θεωρούνται κατά πλάσμα του νόμου ότι είναι αβάσιμοι και για την αιτία αυτή πάντοτε απορριπτέοι, αφού το δικαστήριο δεν έχει τη δυνατότητα να εκδώσει αντίθετη απόφαση, δεχόμενο τους λόγους της έφεσης (ΑΠ 268/2016 αδημ.&nbsp; ΤΝΠ «ΝΟΜΟΣ», ΕφΘεσ 276/2017, ΕΦΑΔ 2017.966, &nbsp;ΕφΠειρ(Μον) 102/2016 αδημ.ΤΝΠ «ΝΟΜΟΣ»). Όμοια κατ’αποτέλεσμα ρύθμιση, παρά τη διαφορετική της διατύπωση περιέχει η ως άνω διάταξη, όπως αυτή αντικαταστάθηκε με το άρθρο τρίτο του ν.4335/2015, που σύμφωνα με τη μεταβατική διάταξη του άρθρου ένατου αυτού, εφαρμόζεται για τα ένδικα μέσα που κατατίθενται από την 1-1-2016, όπως εν προκειμένω, η οποία ορίζει ότι σε περίπτωση ερημοδικίας του εκκαλούντος η έφεση απορρίπτεται.</p>
   <p>Στην προκειμένη περίπτωση, από το προσκομιζόμενο αντίγραφο της υπό κρίση έφεσης, κατά της υπ’αριθμ. 1476/2017 απόφασης του Πολυμελούς Πρωτοδικείου Πειραιώς, που εκδόθηκε αντιμωλία των διαδίκων, κατά την τακτική διαδικασία, επί της από 22-6-2012 (υπ’αριθμ. εκθ. καταθ. …………/2012) αγωγής των εφεσιβλήτων, με πράξη καταθέσεως και ορισμού δικασίμου την αναφερόμενη στην αρχή της παρούσας, προκύπτει ότι η συζήτησή της επισπεύστηκε με επιμέλεια των εφεσίβλητων. Παράλληλα, από τις υπ’αριθμ …………../20-6-2018 εκθέσεις επιδόσεως του δικαστικού επιμελητή στο Πρωτοδικείο Αθηνών, ………….., αποδεικνύεται ότι ακριβές αντίγραφο αυτής και των παραπάνω πράξεων, με κλήση για να παρασταθούν οι εκκαλούντες κατά την ορισθείσα δικάσιμο, επιδόθηκε σε αυτούς νομότυπα και εμπρόθεσμα. Οι τελευταίοι, όμως, όταν η υπόθεση εκφωνήθηκε από τη σειρά του πινακίου, δεν εκπροσωπήθηκαν από πληρεξούσιο δικηγόρο ούτε κατέθεσαν έγγραφη δήλωση, κατ’άρθρο 242 § &nbsp;2 του ΚΠολΔ, ότι επιθυμούν να συζητηθεί η υπόθεση χωρίς την εμφάνισή τους στο ακροατήριο, με έγγραφες προτάσεις, και συνεπώς, πρέπει, σύμφωνα με τη σκέψη που προεκτέθηκε, να δικαστούν ερήμην, και η έφεσή τους να απορριφθεί. Επιπλέον, πρέπει, κατ’άρθρο 495 § 3 εδ.ε΄ του ΚΠολΔ, που προστέθηκε με το άρθρο 12 § 2 του ν. 4055/2012, να διαταχθεί η εισαγωγή στο Δημόσιο Ταμείο του παραβόλου, που κατατέθηκε από τους εκκαλούντες κατά την άσκηση της εφέσεως, να ορισθεί το νόμιμο παράβολο&nbsp;ερημοδικίας για την περίπτωση ασκήσεως ανακοπής ερημοδικίας εκ μέρους τους (άρθρα 501, 502 § 1 και 505 § 2 του ΚΠολΔ) και να καταδικαστούν αυτοί στη δικαστική δαπάνη των εφεσίβλητων του παρόντος βαθμού δικαιοδοσίας, κατόπιν σχετικού αιτήματος των τελευταίων (άρθρα 176 και 183 ΚΠολΔ, 63&nbsp; § 1 περ. i α), 68 § 1, 69 § 1 και 166 ΠΑΡΑΡΤΗΜΑ Ι του ν.4194/2013), κατά τα ειδικότερα οριζόμενα στο διατακτικό.</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p><strong>ΔΙΚΑΖΕΙ</strong> την από &nbsp;2-5-2018 (υπ’αρ. εκθ. καταθ. ………/2018) έφεση των εναγομένων, κατά της υπ’αριθμ. 1476/2017 απόφασης του Πολυμελούς Πρωτοδικείου Πειραιώς, ερήμην αυτών.</p>
   <p><strong>ΟΡΙΖΕΙ </strong>το προκαταβλητέο παράβολο ερημοδικίας στο ποσό των διακοσίων ενενήντα (290) ευρώ, για καθέναν από αυτούς<strong>.</strong></p>
   <p><strong>ΑΠΟΡΡΙΠΤΕΙ </strong>αυτήν.</p>
   <p><strong>ΔΙΑΤΑΣΣΕΙ </strong>την εισαγωγή στο Δημόσιο Ταμείο του παραβόλου, που κατέθεσαν οι εκκαλούντες κατά την άσκησή της.</p>
   <p><strong>ΕΠΙΒΑΛΛΕΙ </strong>σε βάρος των εκκαλούντων τα δικαστικά έξοδα των εφεσίβλητων του παρόντος βαθμού δικαιοδοσίας, τα οποία ορίζει στο ποσό των εξακοσίων (600) ευρώ.</p>
   <p>Κρίθηκε και αποφασίσθηκε στον Πειραιά στις &nbsp;12 Ιουλίου 2019.</p>
   <p><strong>Ο ΠΡΟΕΔΡΟΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Η ΓΡΑΜΜΑΤΕΑΣ</strong></p>
   <p>&nbsp;</p>
   <p>Δημοσιεύθηκε σε έκτακτη δημόσια συνεδρίαση στο ακροατήριό του στις 30 Αυγούστου 2019, χωρίς την παρουσία των διαδίκων και των πληρεξουσίων δικηγόρων τους.</p>
   <p><strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Ο ΠΡΟΕΔΡΟΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Η ΓΡΑΜΜΑΤΕΑΣ</strong></p>
   <p><strong>&nbsp;</strong></p>
  </div><!-- .entry-content -->
 </article>
</div></div></div></body></html>