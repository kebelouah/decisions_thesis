<html><body><h1>Αριθμός απόφασης 72/2018</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=2349<br/><div class="content"><div class="content-inner">
 <article id="post-2349" class="entry entry-single post-2349 post type-post status-publish format-standard hentry category-24 category-18">
  <h1 class="entry-title entry--item h2">Αριθμός απόφασης 72/2018</h1>
  <div class="entry-content entry--item">
   <div class="printomatic pom-small-black " id="id7661" data-print_target="article"></div>
   <p style="text-align: center;"><strong>Αριθμός&nbsp; 72/2018</strong></p>
   <p style="text-align: center;"><strong>ΤΟ ΜΟΝΟΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p style="text-align: center;"><strong>ΝΑΥΤΙΚΟ ΤΜΗΜΑ</strong></p>
   <p>Αποτελούμενο από το Δικαστή &nbsp;Αθανάσιο Θεοφάνη, Εφέτη, ο οποίος ορίσθηκε από τον Πρόεδρο του Τριμελούς Συμβουλίου Διευθύνσεως του Εφετείου Πειραιώς, και από τη Γραμματέα Γ.Λ.</p>
   <p style="text-align: center;"><strong>ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center;"><strong>ΚΑΙ ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <ol start="2015">
    <li>Η από 18-04-2017 (γεν. αριθμ. καταθ. …./24-04-2017, ειδ. αριθμ. καταθ. …./24-04-2017) έφεση της εναγομένης και ήδη εκκαλούσας και αντεφεσίβλητης κατά του ενάγοντος και ήδη εφεσιβλήτου και αντεκκαλούντος και της υπ΄ αριθμ. 492/07-02-2017 οριστικής αποφάσεως του Μονομελούς Πρωτοδικείου Πειραιώς – Ναυτικό Τμήμα,&nbsp; που έκρινε κατ΄ αντιμωλίαν των διαδίκων και κατά την ειδική διαδικασία των άρθρων 664 – 676 ΚΠολΔ την από 23-12-2015 (γεν. αριθμ. καταθ. …/23-12-2015, αριθμ. εκθ. καταθ. …./23-12-2015) αγωγή και έκανε αυτή δεκτή εν μέρει, ασκήθηκε συμφώνως με τους νόμιμους τύπους και εμπρόθεσμα, εφόσον από τα σχετικά της δικογραφίας έγγραφα δεν προκύπτει ότι χώρησε επίδοση της εκκαλουμένης αποφάσεως εκ μέρους κάποιου από τα διάδικα μέρη. Ασκήθηκε, δηλαδή, σύμφωνα με τις διατάξεις των άρθρων 495§§1,2, 496, 499, 500, 511, 513§1 στοιχ. β΄ εδάφ. α΄, 516§1, 517 εδάφ. α΄, 518§2, 520§1 ΚΠολΔ και 9§2 ν. 4335/2015. Επομένως, πρέπει να γίνει τυπικά δεκτή και να εξεταστούν περαιτέρω, κατά την&nbsp; ειδική διαδικασία των άρθρων 614§1 αριθμ. 3 και 621 – 622 ΚΠολΔ, το παραδεκτό και το βάσιμο των λόγων της (άρθρα 532, 533§1, 591§1 εδάφ. α΄ ΚΠολΔ). Περαιτέρω, η από 23-10-2017 (γεν. αριθμ. καταθ. …/23-10-2017, ειδ. αριθμ. καταθ. …./23-10-2017) αντέφεση του ενάγοντος και ήδη εφεσιβλήτου και αντεκκαλούντος κατά της εναγομένης και ήδη εκκαλούσας και αντεφεσίβλητης και της αναφερομένης ανωτέρω οριστικής αποφάσεως ασκήθηκε νομότυπα και εμπρόθεσμα. Ασκήθηκε, δηλαδή, σύμφωνα με τις προβλέψεις των άρθρων 523§1 και 591§1 στοιχ. ζ΄ ΚΠολΔ. Επομένως, πρέπει να γίνει τυπικά δεκτή και να συνεκδικασθεί με την έφεση (άρθρα 246, 591§1 εδάφ. α΄ ΚΠολΔ) για να εξεταστούν το παραδεκτό και το βάσιμο των λόγων της (άρθρα 532, 533§1, 591§1 εδάφ. α΄ ΚΠολΔ).</li>
    <li>Ο ενάγων (………) στην από 23-12-2015 αγωγή του που απηύθηκε στο πρωτοβάθμιο Δικαστήριο (Μονομελές Πρωτοδικείο Πειραιώς – Ναυτικό Τμήμα) ισχυρίστηκε ότι, στις 13-12-2011, στον Πειραιά Ν. Αττικής, ναυτολογήθηκε στο Ε/ – Ο/Γ πλοίο, με το όνομα «ΒΚ», πλοιοκτησίας της εναγομένης ανώνυμης ναυτιλιακής εταιρείας («………..»), για να παρέχει για αόριστο χρονικό διάστημα τις υπηρεσίες του στο πλοίο με την ειδικότητα του ναύτη και με τις προβλέψεις εργασίας και αμοιβής της οικείας σ.σ.ν.ε. . Ότι εργάστηκε στο πλοίο έως τις 13-11-2015, οπότε αυτό (πλοίο) διέκοψε τους πλόες του ενόψει της προετοιμασίας του για την υποβολή σε ετήσια επιθεώρηση. Ότι κατά το χρονικό διάστημα από την 01-01-2014 έως και τις 13-11-2015, εργαζόμενος στο πλοίο, απασχολιόταν επί 14 ώρες ημερησίως, όλες τις ημέρες της εβδομάδας, πλην όμως λάμβανε ως αντιπαροχή για την υπερωριακή του απασχόληση μέρος μόνο της δικαιουμένης αμοιβής, ήτοι μόνο το ποσό της κατ΄ αποκοπήν αμοιβής που είχε ορίσει η εναγομένη εταιρεία. Ότι, συνεπώς, τα ληφθέντα από αυτόν χρηματικά ποσά για τις κατωτέρω νόμιμες αιτίες ήσαν μικρότερα των δικαιουμένων διότι δεν συνυπολογιζόταν κατά τον προσδιορισμό τους το χρηματικό ποσό που δικαιούταν πραγματικά ως αντιπαροχή για την παροχή υπερωριακά της εργασίας του. Ότι οι διαφορές μεταξύ των καταβλητέων και καταβληθέντων ποσών για τις αντίστοιχες νόμιμες αιτίες είναι τα εξής: 1. Για την παροχή υπερωριακής εργασίας κατά τις καθημερινές, τις Κυριακές, τα Σάββατα και τις αργίες ποσό 23.062,52€, 2. για&nbsp; την συμμετοχή του σε πλόες δημόσιας υπηρεσίας ποσό 494,48€, 3. για συμμετοχή του σε πλόες εξπρές&nbsp; ποσό 551,76€ και 4. για τα επιδόματα εορτών της ένδικης χρονικής περιόδου (επίδομα Πάσχα 2014, επίδομα Χριστουγέννων 2014, επίδομα Πάσχα 2015, επίδομα Χριστουγέννων 2015) ποσό 6.942,94€. Ότι, επιπλέον, η εναγομένη εταιρεία του οφείλει ποσό 1.267,48€ ως επίδομα ιματισμού ενόψει του ότι δεν του χορήγησε ιματισμό αυτουσίως κατά την ένδικη χρονική περίοδο. Ότι η εναγομένη εταιρεία δεν στέργει στην καταβολή του οφειλομένου συνολικού ποσού των 32.319, 18€ και, για τον λόγο αυτό, πρέπει να υποχρεωθεί με την έκδοση δικαστικής αποφάσεως. Ζήτησε δε να γίνει δεκτή η αγωγή του ως παραδεκτή, νόμιμη και κατ΄ ουσίαν βάσιμη μετά δε από παραδεκτά γενόμενο περιορισμό του όλου αρχικού καταψηφιστικού ποσού σε εν μέρει αναγνωριστικό, να υποχρεωθεί η εναγομένη εταιρεία να του καταβάλει ποσό 23.062,52€ νομιμοτόκως από τις 13-11-2015, άλλως από της επιδόσεως της αγωγής, να αναγνωρισθεί ότι η αυτή εναγομένη οφείλει να του καταβάλει ποσό 9.257,02€ (494,84€ + 551,76€ + 6.942,94€ + 1.267,48€) νομιμοτόκως ως άνω και τέλος να επιβληθούν τα δικαστικά έξοδα εις βάρος της αντιδίκου του.</li>
   </ol>
   <ul>
    <li>Το πρωτοβάθμιο Δικαστήριο με την εκκαλουμένη απόφασή του (υπ΄ αριθμ. 492/07-02-2017), αφού απέρριψε ως ουσιαστικά αβάσιμη ένσταση της εναγομένης εταιρείας περί του ότι το εν λόγω Δικαστήριο εστερείτο τοπικής αρμοδιότητας ώστε να επιληφθεί της διαφοράς, δέχθηκε την αγωγή ως παραδεκτή, εν μέρει νόμιμη και εν μέρει κατ΄ ουσίαν βάσιμη, υποχρέωσε την εναγομένη εταιρεία να καταβάλει στον ενάγοντα ποσό 7.794,60€ νομιμοτόκως από της 13-11-2015, αναγνώρισε την υποχρέωση της αυτής εναγομένης να καταβάλει σ΄ αυτόν ποσό 5.326,20€ και επέβαλε εις βάρος της εναγομένης εταιρείας τα δικαστικά έξοδα το ύψος των οποίων όρισε στο ποσό των 550,00€.</li>
   </ul>
   <ol>
    <li>1. Κατά της ως άνω κρινάσης αποφάσεως του πρωτοβαθμίου Δικαστηρίου παραπονείται με την από 18-04-2017 έφεσή της η εναγομένη εταιρεία. Ειδικότερα, με την έφεσή της, που διαρθρώνεται σε τέσσερις λόγους εφέσεως (ο τρίτος λόγος εφέσεως διατυπώνεται σε κύρια και επικουρική εκδοχές), αφενός μεν παραπονείται για την απόρριψη από το πρωτοβάθμιο Δικαστήριο του ισχυρισμού της περί τοπικής αναρμοδιότητας του εν λόγω Δικαστηρίου να επιληφθεί της εκδικάσεως της αγωγής αφετέρου δε για την εκτίμηση του εισφερθέντος ενώπιόν του αποδεικτικού υλικού την οποία (εκτίμηση) αξιολογεί ως εσφαλμένη. Ζητεί δε την τυπική και κατ΄ ουσίαν παραδοχή της εφέσεώς της, την εξαφάνιση της εκκαλουμένης αποφάσεως, τον προσδιορισμό ως τοπικά αρμοδίου προς εκδίκαση της αγωγής του Μονομελούς Πρωτοδικείου Χανίων και την παραπομπή της υποθέσεως σ΄ αυτό προς εκδίκαση, άλλως την διακράτηση της υποθέσεως από το Δικαστήριο τούτο, την αναδίκαση της αγωγής, την απόρριψη αυτής και την επιβολή των δικαστικών εξόδων αμφοτέρων των βαθμών δικαιοδοσίας εις βάρος του αντιδίκου της.&nbsp;&nbsp;&nbsp;&nbsp; 2. Κατά της αυτής αποφάσεως παραπονείται με την από 23-10-2017 αντέφεσή του ο ενάγων αποδίδοντάς της εσφαλμένη ερμηνεία και εφαρμογή του νόμου όπως και κακή εκτίμηση του εισφερθέντος ενώπιόν του αποδεικτικού υλικού. Ειδικότερα, ο ενάγων με την αντέφεσή του που διαρθρώνεται σε δύο λόγους εφέσεως παραπονείται για την αποδεικτική παραδοχή του πρωτοβαθμίου Δικαστηρίου σύμφωνα με την οποία παρείχε υπερωριακά εργασία επί τέσσερις ώρες ημερησίως, αλλά και για την ερμηνευτική παραδοχή αναφορικά με το περιεχόμενο της συμβάσεως ναυτικής εργασίας του σύμφωνα με την οποία δεν εδικαιούτο να λάβει το κατ΄ αποκοπής χορηγούμενο από την εναγομένη εταιρεία χρηματικό ποσό για την αμοιβή υπερωριακά παρεχομένης εργασίας εφόσον το πλοίο δεν εκτελούσε πλόες. Περαιτέρω, παραπονείται διότι το πρωτοβάθμιο Δικαστήριο δεν συνυπολόγισε το χρηματικό ποσό του επιδόματος ιματισμού για τον προσδιορισμό του πλασματικού ποσού με βάση το οποίο υπολογίστηκαν τα επιδόματα εορτών της ένδικης χρονικής περιόδου. Ζητεί δε την τυπική και κατ΄ ουσίαν παραδοχή της αντεφέσεώς της, την εξαφάνιση της εκκαλουμένης αποφάσεως ως προς τις απορριπτικές της διατάξεις, την διακράτηση της υποθέσεως από το Δικαστήριο τούτο, την αναδίκαση της αγωγής, την αποδοχή αυτής στο σύνολό της και την επιβολή των δικαστικών εξόδων εις βάρος της αντιδίκου του.</li>
    <li>Στις παραγράφους 2, 3, 7, 8, 9 και 11 του άρθρου μόνου της υπ΄ αριθμ. 70109/8008/14-12-1981 (ΦΕΚ&nbsp; Β΄ 1 της 07-01-1982) αποφάσεως του Υπουργού Εμπορικής Ναυτιλίας που αφορά τις&nbsp; προϋποθέσεις χορηγήσεως επιδομάτων εορτών Χριστουγέννων και Πάσχα στους δικαιούμενους ναυτικούς ορίζονται τα ακόλουθα: (στην παράγραφο 2) «Τα ανωτέρω επιδόματα (εννοείται εορτών Χριστουγέννων και Πάσχα) καταβάλλονται στο ακέραιο, εφόσον η σχέση εργασίας του ναυτικού με τον υπόχρεο πλοιοκτήτη διήρκεσε καθ΄ όλη τη χρονική περίοδο, εις μεν την περίπτωση του επιδόματος εορτών Πάσχα από 1 Ιανουαρίου μέχρι 30 Απριλίου εις δε την περίπτωση του επιδόματος εορτών Χριστουγέννων από 1 Μαΐου μέχρι 31 Δεκεμβρίου εκάστου έτους» , (στην παράγραφο 3) «Εκ των ανωτέρω ναυτικών εκείνοι των οποίων η σχέση εργασίας μετά του υπόχρεου σε καταβολή επιδόματος εορτών Χριστουγέννων και Πάσχα εργοδότη δεν διήρκεσε καθ΄ όλο το ανωτέρω χρονικό διάστημα, δικαιούνται: α) ως επίδομα εορτών Χριστουγέννων, ποσό ίσο με 2/25 του μηνιαίου ανά έκαστο δεκαεννεαήμερο χρονικό διάστημα διαρκείας της εργασιακής σχέσεως αυτών, και β) ως επίδομα εορτών Πάσχα ποσό ίσο με το 1/15 του μισού μηνιαίου μισθού ανά έκαστο 8ήμερο χρονικό διάστημα διαρκείας της εργασιακής σχέσεως αυτών εντός των εις την παραγρ. 2 της παρούσης χρονικών περιόδων. Για το χρονικό διάστημα μικρότερο του 19ημέρου ή του 8ημέρου, αντιστοίχως, δικαιούνται ανάλογο κλάσμα», (στην παράγραφο 7) «Τα επιδόματα εορτών Χριστουγέννων και Πάσχα υπολογίζονται βάσει των πράγματι καταβαλλομένων μισθών κατά την 10η Δεκεμβρίου εκάστου έτους για το επίδομα Χριστουγέννων και κατά την 15η ημέρα προ του Πάσχα για το επίδομα Πάσχα ή κατά την εντός των ανωτέρω χρονικών περιόδων ημερομηνία λύσεως της εργασιακής σχέσεως. Ως καταβαλλόμενος μισθός νοείται το σύνολο των τακτικών αποδοχών του ναυτικού. Τακτικές αποδοχές για την εφαρμογή των διατάξεων της παρούσης θεωρούνται ο μισθός καθώς και κάθε άλλη παροχή εφόσον καταβάλλεται από τον εργοδότη σαν συμβατικό ή νόμιμο αντάλλαγμα της παρεχομένης από το μισθωτό εργασίας τακτικά κάθε μήνα ή κατ΄ επανάληψη περιοδικά, κατά ορισμένα χρονικά διαστήματα του χρόνου. Σαν τακτικές αποδοχές προσδιορίζονται ενδεικτικά εκείνες που έχουν κριθεί από τη Νομολογία όπως: α) Η προσαύξηση της νομίμου και τακτικής εργασίας κατά τις Κυριακές εφόσον δίνεται στον μισθωτό σταθερά και μόνιμα σαν τακτικό αντάλλαγμα για την παροχή εργασίας κατά τις ανωτέρω ημέρες τακτικά κάθε μήνα. β) Η αμοιβή που καταβάλλεται από τον εργοδότη στο μισθωτό για νόμιμη υπερωριακή εργασία. Εφόσον η υπερωριακή αμοιβή για παροχή υπερωριακής εργασίας δεν καταβάλλεται υπό μορφή επιδόματος παγίως και τακτικώς κατά μήνα, υπολογίζεται κατά μέσον όρο, αν κατά τα κρίσιμα χρονικά διαστήματα καταβάλλεται τακτικώς. γ) Το επίδομα αδείας και οι λοιπές τακτικές παροχές. (στην παράγραφο 8) «Σε καμία περίπτωση τα συνολικά ποσά των επιδομάτων εορτών Χριστουγέννων και Πάσχα, χωριστά λαμβανόμενα, μπορούν να υπερβαίνουν τον ένα ή μισό πραγματικό μισθό αντιστοίχως», (στην παράγραφο 9) «Διατάξεις Νόμων, Διαταγμάτων, Υπουργικών Αποφάσεων, Συλλογικών Συμβάσεων, Διαιτητικών Αποφάσεων, Εσωτερικών Κανονισμών και λοιπών σχετικών πράξεων που προβλέπουν ευνοϊκότερους όρους από την παρούσα, για την παροχή επιδομάτων Χριστουγέννων και Πάσχα κατισχύουν», (στην παράγραφο 11) «Τα επιδόματα Χριστουγέννων και Πάσχα είναι καταβλητέα στις 21 Δεκεμβρίου και τη Μεγάλη Τετάρτη αντιστοίχως, δυναμένου του εργοδότη να παρακρατήσει μέχρι τις 31 Δεκεμβρίου ή τις 30 Απριλίου το αναλογούν ποσό, το οποίον πάντως δεν μπορεί να καταβληθεί βραδύτερα από τις ημερομηνίες αυτές». Σημειώνεται ότι στις ανωτέρω τακτικές αποδοχές επί των οποίων υπολογίζονται τα επιδόματα εορτών δεν συνυπολογίζονται τα χρηματικά ποσά που καταβάλλονται ως πρόσθετη αμοιβή για την πραγματοποίηση των εξπρές «δρομολογίων» του πλοίου, για το επίδομα ιματισμού καθώς και ως συμμετοχή στα ποσοστά&nbsp; από τις εισπράξεις του κυλικείου, για τον λόγο ότι είτε δεν έχουν τα στοιχεία του πάγιου και του σταθερού είτε δίδονται για την εύρυθμη λειτουργία του πλοίου και όχι ως αντάλλαγμα στην παρεχόμενη εργασία του ναυτικού (ΜονΕΠ 412/2014 α΄ δημοσίευση στην τ.ν.π. Νόμος,&nbsp; 71/2014 α΄ δημοσίευση στην τ.ν.π. Νόμος).</li>
    <li>Με τον πρώτο λόγο της από 18-04-2017 εφέσεώς της η εναγομένη εταιρεία παραπονείται διότι το πρωτοβάθμιο Δικαστήριο με την εκκαλουμένη απόφασή του απέρριψε τον ισχυρισμό της («ένσταση κατά τόπο αναρμοδιότητας») σύμφωνα με τον οποίο το πρωτοβάθμιο Δικαστήριο ήταν κατά τόπο αναρμόδιο να εκδικάσει την από 23-12-2015 αγωγή του ενάγοντος κατ΄ αυτής. Ο λόγος αυτός της ένδικης εφέσεως παραδεκτά προβάλλεται και επ΄ αυτού πρέπει να σημειωθούν τα ακόλουθα: Κατά την εκδίκαση της αγωγής στο πρωτοβάθμιο Δικαστήριο η εναγομένη εταιρεία αρνήθηκε την διαδικαστική προϋπόθεση της τοπικής αρμοδιότητας του εν λόγω Δικαστηρίου ισχυρισθείσα ότι στην έγγραφη από 22-12-2014 σύμβαση ναυτολογήσεως του ενάγοντος περιλαμβανόταν συμφωνία σύμφωνα με την οποία για οποιαδήποτε διαφορά από την εν λόγω σύμβαση αρμόδιο κατά τόπο δικαστήριο θα είναι το αρμόδιο καθ΄ ύλην δικαστήριο της πόλεως των Χανίων. Τον ισχυρισμό αυτό της εναγομένης αντέκρουσε ο ενάγων δηλώνοντας ότι η διατυπωθείσα ένσταση προβάλλεται κατά τρόπο καταχρηστικό δηλαδή παρά την πρόβλεψη του άρθρου 116 ΚΠολΔ και επιφυλάχθηκε να απαντήσει αναλυτικά με την αντίκρουση που θα περιλαμβανόταν στην προσθήκη των προτάσεών του. Πράγματι, στην αντίκρουση των ισχυρισμών που προτάθηκαν στο ακροατήριο κατά την εκδίκαση της αγωγής του που περιλήφθηκε σε προσθήκη στις προτάσεις του ο ενάγων, αναπτύσσοντας την «αντένστασή» του ανέπτυξε δια μακρών τους λόγους για τους οποίους η σχετική συμφωνία που περιλήφθηκε στην σύμβαση ναυτολογήσεώς του προβλήθηκε κατά παράβαση των δεσμεύσεων που προβλέπονται στο άρθρο 116 ΚΠολΔ και, επιπλέον, είναι άκυρη λόγω αντιθέσεώς της στις προβλέψεις των άρθρων 178 και 179 ΚΠολΔ. Επί των σημειουμένων ανωτέρω πρέπει να επισημανθούν τα εξής: 1. Ο ισχυρισμός του εναγομένου διαδίκου περί του ότι το επιλαμβανόμενο της κατ΄ αυτού αγωγής του ενάγοντος δικαστήριο είναι τοπικά αναρμόδιο προς εκδίκασή της συνιστά άρνηση της σχετικής διαδικαστικής προϋποθέσεως και το βάρος αποδείξεως της συνδρομής της προϋποθέσεως αυτής φέρει ο ενάγων (βλ. Νίκα, Εγχειρίδιο Πολιτικής Δικονομίας, β΄ έκδοση, 2016, §20, αριθμ. 2, σελ. 146). 2. Ο ισχυρισμός διαδίκου περί του ότι ο αντίδικός του κάνει χρήση δικονομικού του δικαιώματος κατ΄ αντίθεση προς όσα επιτάσσει το άρθρο 116 ΚΠολΔ δεν συνιστά ένσταση και πάντως, ακόμη και εάν είναι αληθής, δεν οδηγεί σε ακυρότητα ή απαράδεκτο της επιχειρουμένης διαδικαστικής πράξεως, αλλά, ενδεχομένως, σε επιβολή ποινής στον διάδικο, κατά το άρθρο 205 ΚΠολΔ, ή σε επιβολή ποινής τάξεως στον πληρεξούσιο δικηγόρο ή ακόμη σε επιδίκαση αποζημιώσεως (ΑΠ 639/2012 τ.ν.π. Νόμος = ΕλλΔνη 2013. 1345 με σημ. Γ. Βαλμαντώνη). Και 3. Οι αυτοτελείς ισχυρισμοί, στις διαδικασίες στις οποίες δεν είναι υποχρεωτική η υποβολή προτάσεων, πρέπει να διατυπώνονται δι΄ ολίγων στα πρακτικά της συζητήσεως και να ακολουθεί ανάπτυξή τους στις προτάσεις του προβαλόντος διαδίκου, σύμφωνα με την πρόβλεψη του άρθρου 591§1 ΚΠολΔ (ΑΠ 536/2017 δημοσιευμένη στην τ.ν.π. Νόμος). Συνεπώς, στην υπόψη περίπτωση, το πρωτοβάθμιο Δικαστήριο απορρίπτοντας τον ισχυρισμό της εναγομένης εταιρείας περί τοπικής αναρμοδιότητάς του για την εκδίκαση της κατ΄ αυτής στρεφομένης αγωγής με την αιτιολογία ότι η επίκληση του σχετικού ισχυρισμού έλαβε χώρα παρελκυστικά και κατ΄ αντίθεση προς τις προβλέψεις του άρθρου 116 ΚΠολΔ έσφαλε ως προς την ερμηνεία και εφαρμογή του νόμου. Ωστόσο, το σφάλμα αυτό του πρωτοβαθμίου Δικαστηρίου δεν καθιστά τελεσφόρο τον πρώτο λόγο της από 18-04-2017 εφέσεως και τούτο διότι ο εφεσίβλητος, αμυνόμενος κατά της εφέσεως, διατείνεται, με ισχυρισμό που περιλαμβάνεται στις νομίμως κατατεθείσες προτάσεις του του παρόντος βαθμού δικαιοδοσίας, ότι η δικονομική σύμβαση περί καθορισμού ως τοπικά αρμοδίου του καθ΄ ύλην αρμοδίου δικαστηρίου της πόλεως των Χανίων που περιλήφθηκε στην από 22-12-2014 σύμβαση ναυτολογήσεως αυτού (εφεσιβλήτου – ενάγοντος) είναι άκυρη επειδή αντίκειται στα χρηστά ήθη και, κατά την συνομολόγησή της, η εναγομένη – εκκαλούσα, εκμεταλλευόμενη την ανάγκη του να συνεχίσει να εργάζεται στο πλοίο, προέβη στην συνομολόγηση της εν λόγω συμβάσεως δεσμεύοντας υπερβολικά την ελευθερία του να διεκδικήσει μέσω της δικαστικής οδού τις ενδεχόμενες απαιτήσεις του από την σύμβαση ναυτολογήσεως, μεταφέροντας το πεδίο της δικαστικής διαμάχης σε ένα άγνωστο γι΄ αυτόν τόπο (Χανιά Ν. Χανίων Κρήτης) στον οποίο καθίσταται ιδιαίτερα δύσκολος ο δικαστικός αγώνας για προφανείς λόγους. Ο ισχυρισμός αυτός του εφεσιβλήτου – ενάγοντος παραδεκτά προβάλλεται (άρθρα 527 αριθμ. 1, 591§1 εδάφ. α΄ΚΠολΔ), εφόσον πρόκειται για ισχυρισμό υπερασπιστικό κατά της εφέσεως (βλ. Νίκα, οπ. π. , §114, αριθμ. 47 – 51, σελ. 838 – 840), είναι νόμιμος (άρθρα 178, 179 ΑΚ, 262§1 εδάφ. α΄ ΚΠολΔ – ΑΠ 1158/2000 ΕλλΔνη 2001.1292 = ΔΕΝ 2001.22 = ΕΕργΔ 2002.416 = τ.ν.π. Νόμος) πρέπει δε να γίνει δεκτός ως και κατ΄ ουσίαν βάσιμος διότι αποδεικνύεται αφενός μεν από την ένορκη κατάθεση του μάρτυρα αποδείξεως που θα αναφερθεί κατωτέρω αφετέρου δε από όσα το Δικαστήριο τούτο γνωρίζει από την δικαιοδοτική του λειτουργία (δικαστικό πασίδηλο – άρθρα 336§2, 591§1 εδάφ. α΄ ΚΠολΔ) αναφορικά με το γεγονός της ευχέρειας που παρέχεται στους επαγγελματίες ναυτικούς κατά την άσκηση των αξιώσεών τους κατά των εργοδοτών τους στην περιφέρεια των Δικαστηρίων της πόλεως του Πειραιώς όπου δικηγορούν έμπειροι στις ναυτεργατικές διαφορές νομικοί παραστάτες και λειτουργούν ειδικά τμήματα (Τμήματα Ναυτικών Διαφορών) στο Πρωτοδικείο και στο Εφετείο της πόλεως που συγκροτούνται από δικαστικούς λειτουργούς με μακρά εμπειρία στον χειρισμό υποθέσεων ναυτεργατικού δικαίου.</li>
   </ol>
   <ul>
    <li>Aπό τις ένορκες καταθέσεις των μαρτύρων …….. (αποδείξεως) και ……. (ανταποδείξεως), που κατέθεσαν, μετά από την τήρηση της προβλεπομένης στον νόμο προδικασίας (βλ. τις προσκομιζόμενες με νόμιμη επίκληση με στοιχεία …./11-01-2017 και …../11-01-2017 εκθέσεις επιδόσεως των δικαστικών επιμελητών ……. και ……. των Εφετείων Κρήτης και Αθηνών), ενώπιον της Ειρηνοδίκη Πειραιώς και του συμβολαιογράφου Χανίων ……. αντιστοίχως, συνταγεισών των υπ΄ αριθμ. …/16-01-2017 και …/16-01-2017 ενόρκων βεβαιώσεων αυτών, και από το σύνολο, όλων ανεξαιρέτως, των εγγράφων, τα οποία τα διάδικα μέρη προσκομίζουν νομίμως και επικαλούνται είτε προς άμεση απόδειξη είτε για την συναγωγή δικαστικών τεκμηρίων, αποδεικνύονται, κατά την κρίση του Δικαστηρίου, τα ακόλουθα αμφισβητούμενα πραγματικά περιστατικά που ασκούν ουσιώδη επιρροή στην έκβαση της δίκης: Ο ενάγων (………), Έλληνας πολίτης, απογεγραμμένος ναυτικός στην ΜΓ ναυτική περιφέρεια με αριθμό μητρώου …., κυβερνήτης γ΄ τάξεως στην ειδικότητα, ναυτολογήθηκε στις 13-12-2011, στο λιμάνι του Πειραιώς, για να υπηρετήσει με την ειδικότητα του ναύτη και για αόριστο χρονικό διάστημα στο με Ελληνική σημαία Ε/Γ – Ο/Γ πλοίο, με το όνομα «ΒΚ», πλοιοκτησίας της εναγομένης ανώνυμης ναυτιλιακής εταιρείας («…….»), νηολογίου Αγίου Νικολάου Ν. Λασιθίου με αριθμό …., Δ.Δ.Σ. …., κ.ο.χ. 6387, με τους όρους αμοιβής και εργασίας που θα προβλέπονταν εκάστοτε από την οικεία ισχύουσα Ελληνική σ.σ.ν.ε. . Η σ.σ.ν.ε. που διείπε την σύμβαση εργασίας του ενάγοντος κατά την ένδικη χρονική περίοδο (από την 01-01-2014 έως και τις 13-11-2015) ήταν η από 08-04-2014 συλλογική σύμβαση εργασίας πληρωμάτων ακτοπλοϊκών επιβατηγών πλοίων, έτους 2014, που κυρώθηκε με την υπ΄ αριθμ. 3525.1.5/01/13-06-2014 (Φ.Ε.Κ. Β΄ 1664/24-06-2014) απόφαση του Υπουργού Ναυτιλίας και Αιγαίου. Ο ενάγων επέβη του πλοίου στις 13-12-2011, απολύθηκε από αυτό στις 03-02-2012 λόγω αντικαταστάσεως του ναυτολογίου και μεταφοράς σε νέο, επαναυτολογήθηκε αυθημερόν, απολύθηκε στις 03-03-2012 λόγω αντικαταστάσεως του ναυτολογίου και μεταφοράς σε νέο, επαναυτολογήθηκε αυθημερόν, απολύθηκε στις 03-02-2013 λόγω αντικαταστάσεως ναυτολογίου και μεταφοράς σε νέο, επαναυτολογήθηκε αυθημερόν, απολύθηκε στις 02-08-2013 λόγω αντικαταστάσεως του ναυτολογίου και μεταφοράς σε νέο, επαναυτολογήθηκε αυθημερόν, απολύθηκε στις 19-02-2014 λόγω αντικαταστάσεως του ναυτολογίου και μεταφοράς σε νέο, επαναυτολογήθηκε αυθημερόν, απολύθηκε στις 19-08-2014 λόγω αντικαταστάσεως του ναυτολογίου και μεταφοράς σε νέο, επαναυτολογήθηκε αυθημερόν, απολύθηκε στις 20-02-2015 λόγω αντικαταστάσεως του ναυτολογίου και μεταφοράς σε νέο, επαναυτολογήθηκε αυθημερόν, απολύθηκε στις 20-08-2015 λόγω αντικαταστάσεως του ναυτολογίου και μεταφοράς σε νέο, επαναυτολογήθηκε αυθημερόν και απολύθηκε στις 13-11-2015 λόγω διακοπής των πλόων του πλοίου προς τον σκοπό υποβολής του στην ετησία επιθεώρησή του. Κατά την ένδικη χρονική περίοδο το πλοίο ήταν ενταγμένο στο δίκτυο των ακτοπλοϊκών συγκοινωνιών και εκτελούσε πλόες μεταξύ των ακολούθων λιμένων: 1. Κατά το χρονικό διάστημα από τις 21-02-2014 έως και 15-06-2014 Δευτέρα: Πειραιάς (αναχώρηση 17:00) – Κύθηρα (άφιξη 00:05 – αναχώρηση 00:25) – Κίσσαμος (άφιξη 04:15 Τρίτης), Τετάρτη: Κίσσαμος (αναχώρηση 07:30) – Αντικύθηρα (άφιξη 09:30 – αναχώρηση 09:40) – Κύθηρα (άφιξη 11:30 – αναχώρηση 11:50) – Γύθειο (άφιξη 14:25 – αναχώρηση 15:30) – Κύθηρα (άφιξη 18:05 – αναχώρηση 18:25) – Αντικύθηρα (άφιξη 20:15 – αναχώρηση 20:25) – Κίσσαμος (άφιξη 22:25 Τετάρτης), Πέμπτη: Κίσσαμος (αναχώρηση 18:00) – Κύθηρα (άφιξη 21:50 – αναχώρηση 22:10) – Πειραιάς (άφιξη 05:15 Παρασκευής), Παρασκευή: Πειραιάς (αναχώρηση 17:00) – Κύθηρα (άφιξη 00:05 Σαββάτου – αναχώρηση 00:25 Σαββάτου) – Αντικύθηρα (άφιξη 02:15 Σαββάτου – αναχώρηση 02:25 Σαββάτου) – Κίσσαμος (άφιξη 04:25 Σαββάτου), Κυριακή: Κίσσαμος (αναχώρηση 18:00) – Αντικύθηρα (άφιξη 20:00 – αναχώρηση 20:10) – Κύθηρα (άφιξη 22:10 – αναχώρηση 22:20) – Πειραιάς (άφιξη 05:25 Δευτέρας). 2.&nbsp; Κατά το χρονικό διάστημα από τις 16-06-2014 έως και τις 14-09-2014 Δευτέρα: Πειραιάς (αναχώρηση 17:00) – Κύθηρα (άφιξη 00:05 – αναχώρηση 00:25) – Κίσσαμος (άφιξη 04:15 Τρίτης), Τετάρτη: Κίσσαμος (αναχώρηση 07:30) – Αντικύθηρα (άφιξη 09:30 – αναχώρηση 09:40) – Κύθηρα (άφιξη 11:30 – αναχώρηση 11:50) – Γύθειο (άφιξη 14:25 – αναχώρηση 15:30) – Κύθηρα (άφιξη 18:05 – αναχώρηση 18:25) – Αντικύθηρα (άφιξη 20:15 – αναχώρηση 20:25) – Κίσσαμος (άφιξη 22:25 Τετάρτης), Πέμπτη: Κίσσαμος (αναχώρηση 18:00) – Κύθηρα (άφιξη 21:50 – αναχώρηση 22:10) – Πειραιάς (άφιξη 05:15 Παρασκευής), Παρασκευή: Πειραιάς (αναχώρηση 17:00) – Κύθηρα (άφιξη 01:05 Σαββάτου – αναχώρηση 01:25 Σαββάτου) – Αντικύθηρα (άφιξη 03:15 Σαββάτου – αναχώρηση 03:25 Σαββάτου) – Κίσσαμος (άφιξη 05:25 Σαββάτου – αναχώρηση 14:30) – Κύθηρα (άφιξη 18:20 – αναχώρηση 18:40) – Καλαμάτα (άφιξη 23:50), Κυριακή: Καλαμάτα (αναχώρηση 00:30) – Κύθηρα (άφιξη 05:40 – αναχώρηση 06:00) – Κίσσαμος (άφιξη 09:50 – αναχώρηση 17:00) – Αντικύθηρα (άφιξη 19:00 – αναχώρηση 19:10) – Κύθηρα (άφιξη 21:00 – αναχώρηση 21:20) – Πειραιάς (άφιξη 05:25 Δευτέρας). 3.&nbsp; Κατά το χρονικό διάστημα από τις 15-09-2014 έως και τις 31-10-2014 Δευτέρα: Πειραιάς (αναχώρηση 17:00) – Κύθηρα (άφιξη 00:05 – αναχώρηση 00:25) – Κίσσαμος (άφιξη 04:15 Τρίτης), Τετάρτη: Κίσσαμος (αναχώρηση 07:30) – Αντικύθηρα (άφιξη 09:30 – αναχώρηση 09:40) – Κύθηρα (άφιξη 11:30 – αναχώρηση 11:50) – Γύθειο (άφιξη 14:25 – αναχώρηση 15:30) – Κύθηρα (άφιξη 18:05 – αναχώρηση 18:25) – Αντικύθηρα (άφιξη 20:15 – αναχώρηση 20:25) – Κίσσαμος (άφιξη 22:25 Τετάρτης), Πέμπτη: Κίσσαμος (αναχώρηση 18:00) – Κύθηρα (άφιξη 21:50 – αναχώρηση 22:10) – Πειραιάς (άφιξη 05:15 Παρασκευής), Παρασκευή: Πειραιάς (αναχώρηση 17:00) – Κύθηρα (άφιξη 00:05 Σαββάτου – αναχώρηση 00:25 Σαββάτου) – Αντικύθηρα (άφιξη 02:15 Σαββάτου – αναχώρηση 02:25 Σαββάτου) – Κίσσαμος (άφιξη 04:25 Σαββάτου), Κυριακή: Κίσσαμος (αναχώρηση 18:00) – Αντικύθηρα (άφιξη 20:00 – αναχώρηση 20:10) – Κύθηρα (άφιξη 22:10 – αναχώρηση 22:20) – Πειραιάς (άφιξη 05:25 Δευτέρας). 4.&nbsp; Κατά τα χρονικά διαστήματα από την 01-11-2014 έως και τις 03-11-2014, από τις 22-12-2014 έως και τις 22-01-2015, από τις 28-02-2015 έως και τις 05-03-2015 και από τις 08-06-2015 έως και τις 15-06-2015 Δευτέρα: Πειραιάς (αναχώρηση 17:00) – Κύθηρα (άφιξη 00:45 – αναχώρηση 01:10) – Κίσσαμος (άφιξη 05:10 Τρίτης), Τετάρτη: Κίσσαμος (αναχώρηση 07:30) – Αντικύθηρα (άφιξη 09:35 – αναχώρηση 10:00) – Κύθηρα (άφιξη 12:00 – αναχώρηση 12:20) – Γύθειο (άφιξη 15:00 – αναχώρηση 15:40) – Κύθηρα (άφιξη 18:15 – αναχώρηση 18:30) – Αντικύθηρα (άφιξη 20:30 – αναχώρηση 20:45) – Κίσσαμος (άφιξη 23:00 Τετάρτης), Πέμπτη: Κίσσαμος (αναχώρηση 18:00) – Κύθηρα (άφιξη 22:00 – αναχώρηση 22:30) – Πειραιάς (άφιξη 06:30 Παρασκευής), Παρασκευή: Πειραιάς (αναχώρηση 17:00) – Κύθηρα (άφιξη 00:45 Σαββάτου – αναχώρηση 01:15 Σαββάτου) – Αντικύθηρα (άφιξη 03:15 Σαββάτου – αναχώρηση 03:30 Σαββάτου) – Κίσσαμος (άφιξη 05:45 Σαββάτου), Κυριακή: Κίσσαμος (αναχώρηση 17:00) – Αντικύθηρα (άφιξη 19:15 – αναχώρηση 19:30) – Κύθηρα (άφιξη 21:30 – αναχώρηση 22:30) – Πειραιάς (άφιξη 06:30 Δευτέρας). Την Τρίτη 09-06-2015 το πλοίο μετά την αναχώρηση από τα Κύθηρα την 01:10 ώρα προσήγγισε στα Αντικύθηρα (03:10 – 03:25) και στην Κίσσαμο (05:40). Την Πέμπτη 11-06-2015 το πλοίο μετά την αναχώρησή του από την Κίσσαμο στις 18:00 προσήγγισε στα Αντικύθηρα (20:15 – 20:30), στα Κύθηρα (22.30 – 22.55) και κατέπλευσε στον Πειραιά την 06:40 ώρα της Παρασκευής. 5.&nbsp; Κατά το χρονικό διάστημα από τις 23-01-2015 έως και τις 27-02-2015 Τρίτη: Πειραιάς (αναχώρηση 21:00) – Μήλος (άφιξη 02:40 Τετάρτης – αναχώρηση 03:00 Τετάρτης) – Θήρα (άφιξη 07:05 Τετάρτης – αναχώρηση 07:35 Τετάρτης) – Ανάφη (άφιξη 09:20 Τετάρτης – αναχώρηση 09:35 Τετάρτης) – Κάσος (άφιξη 15:00 Τετάρτης – αναχώρηση 15:20 Τετάρτης) – Πηγάδια (άφιξη 17:00 Τετάρτης – αναχώρηση 17:20 Τετάρτης) – Διαφάνι (άφιξη 18:20 Τετάρτης – αναχώρηση 18:35 Τετάρτης) – Χάλκη (άφιξη 20:45 – αναχώρηση 21:00) – Ρόδος (άφιξη 23:15), Πέμπτη: Ρόδος (αναχώρηση 05:00) – Χάλκη (άφιξη 07:15 – αναχώρηση 07:30) – Διαφάνι (άφιξη 09:40 – αναχώρηση 09:55) – Πηγάδια (άφιξη 10:55 – αναχώρηση 11:15) – Κάσος (άφιξη 12:55 – αναχώρηση 13:15) – Ανάφη (άφιξη 18:40 – αναχώρηση 18:55) – Θήρα (άφιξη 20:40 – αναχώρηση 21:10), Παρασκευή: Μήλος (άφιξη 01:15 – αναχώρηση 01:35) – Πειραιάς (άφιξη 07:15 – αναχώρηση 18:00), Μήλος (άφιξη 23:40 – αναχώρηση 24:00), Σάββατο: Θήρα (άφιξη 04:05 Σαββάτου – αναχώρηση 04:35 Σαββάτου) – Ανάφη (άφιξη 06:20 Σαββάτου – αναχώρηση 06:35), Ηράκλειο (άφιξη 11:15 – αναχώρηση 12:15), Σητεία (άφιξη 15:35 – αναχώρηση 16:00), Κάσος (άφιξη 19:00 – αναχώρηση 19:25), Πηγάδια (άφιξη 21:05 – αναχώρηση 21:25), Διαφάνι (άφιξη 22:25 – αναχώρηση 22:40), Κυριακή: Χάλκη (άφιξη 00:50 – αναχώρηση 01:05) – Ρόδος (άφιξη 03:20 – αναχώρηση 06:00) – Χάλκη (άφιξη 08:15 – αναχώρηση 08:30) – Διαφάνι (άφιξη 10:40 – αναχώρηση 10:55) – Πηγάδια (άφιξη 11:55 – αναχώρηση 12:15) – Κάσος (άφιξη 13:55 – αναχώρηση 14:15) – Σητεία (άφιξη 17:15 – αναχώρηση 17:40) – Ηράκλειο (άφιξη 21:00 – αναχώρηση 22:00), Δευτέρα: Ανάφη (άφιξη 02:40 – αναχώρηση 02:55), Θήρα (άφιξη 04:40 – αναχώρηση 05:20), Μήλος (άφιξη 09:25 – αναχώρηση 09:45), Πειραιάς (άφιξη 15:25 Δευτέρας). 6.&nbsp; Κατά το χρονικό διάστημα από τις 06-03-2015 έως και τις 16-03-2015 Δευτέρα: Πειραιάς (αναχώρηση 16:00) – Κύθηρα (άφιξη 23:45 – αναχώρηση 00:10 Τρίτης) – Αντικύθηρα (άφιξη 02:10 – αναχώρηση 02:25) – Κίσσαμος (άφιξη 04:15 Τρίτης –&nbsp; αναχώρηση 06:00) – Αντικύθηρα (άφιξη 08:15 – αναχώρηση 08:30) – Κύθηρα (άφιξη 10:30 – αναχώρηση 11:00) – Πειραιάς (άφιξη 18:30 – αναχώρηση 21:00) – Θήρα (άφιξη 05:30 Τετάρτης – αναχώρηση 06:00 Τετάρτης) – Ανάφη (άφιξη 07:45 Τετάρτης – αναχώρηση 08:00 Τετάρτης) – Σητεία (άφιξη 12:45 – αναχώρηση 13:10) – Κάσος (άφιξη 16:10 – αναχώρηση 16:30) – Πηγάδια (άφιξη 18:10 – αναχώρηση 18:30) – Διαφάνι (άφιξη 19:30 – αναχώρηση 19:45) – Χάλκη (άφιξη 21:55 – αναχώρηση 22:10), Πέμπτη: Ρόδος (άφιξη 00:25 – αναχώρηση 07:00) – Χάλκη (άφιξη 09:15 – αναχώρηση 09:30) – Διαφάνι (άφιξη 11:40 – αναχώρηση 11:55) – Πηγάδια (άφιξη 12:55 – αναχώρηση 13:15) – Κάσος (άφιξη 14:55 – αναχώρηση 15:15) – Σητεία (άφιξη 18:15 – αναχώρηση 18:40), Ανάφη (άφιξη 23:25 – αναχώρηση 23:40) – Θήρα (άφιξη 01:25 Παρασκευής), Παρασκευή: Θήρα (αναχώρηση 01:55) – Πειραιάς (άφιξη 10:25 – αναχώρηση 18:00), Κύθηρα (άφιξη 01:45 Σαββάτου – αναχώρηση 02:15 Σαββάτου) – Κίσσαμος (άφιξη 06:15 – αναχώρηση 09:20) – Αντικύθηρα (άφιξη 11:35 Σαββάτου – αναχώρηση 11:50 Σαββάτου) – Κύθηρα (άφιξη 13:50 – αναχώρηση 14:10) – Γύθειο (άφιξη 16:50 – αναχώρηση 17:30) – Κύθηρα (άφιξη 20:10 – αναχώρηση 20:30) – Αντικύθηρα (άφιξη 22:30 – αναχώρηση 22:45), Κυριακή: Κίσσαμος (άφιξη 01:00 – αναχώρηση 18:00) – Κύθηρα (άφιξη 22:00 – αναχώρηση 22:30), Δευτέρα: Πειραιάς (άφιξη 06:30 Δευτέρας). Την Παρασκευή 06-03-2015 το πλοίο αναχώρησε από Πειραιά στις 18:00 και συνέχισε την επομένη, Σάββατο, 07-03-2015, προς Θήρα (άφιξη 02:30 – αναχώρηση 03:00) – Ανάφη (άφιξη 04:45 – αναχώρηση 05:00) – Σητεία (άφιξη 09:45 – αναχώρηση 10:10) – Κάσος (άφιξη 13:10 – αναχώρηση 13:30) – Πηγάδια (άφιξη 15:10- αναχώρηση 15:30) – Διαφάνι (άφιξη 16.30 – αναχώρηση 16:45) – Χάλκη (άφιξη 18:55 – αναχώρηση 19;10) – Ρόδος (άφιξη 21:25) από όπου αναχώρησε την επομένη, Κυριακή, 08-03-2015 στις 04:00&nbsp; προς Χάλκη (άφιξη 06:15 – αναχώρηση 06:30) – Διαφάνι (άφιξη 08:40 – αναχώρηση 08:55) – Πηγάδια (άφιξη 09:55 – αναχώρηση 10:15) – Κάσος (άφιξη 11:55 – αναχώρηση 12:15) – Σητεία (άφιξη 15:15 – αναχώρηση 15:40) – Ανάφη (άφιξη 20:25 – αναχώρηση 20:40) – Θήρα (άφιξη 22:25 – αναχώρηση 22:55) και τελικά επέστρεψε στον Πειραιά την Δευτέρα, 09-03-2015 στις 07:25. 7. Κατά τα χρονικά διαστήματα από τις 17-03-2015 έως και τις 25-03-2015 και από τις 15-04-2015 έως και τις 20-04-2015 Δευτέρα: Πειραιάς (αναχώρηση 16:00) – Κύθηρα (άφιξη 23:45 – αναχώρηση 00:10 Τρίτης) – Αντικύθηρα (άφιξη 02:10 – αναχώρηση 02:25) – Κίσσαμος (άφιξη 04:15 Τρίτης –&nbsp; αναχώρηση 05:15) – Αντικύθηρα (άφιξη 07:30 – αναχώρηση 07:45) – Κύθηρα (άφιξη 09:45 – αναχώρηση 10:15) – Πειραιάς (άφιξη 17:45 – αναχώρηση 21:00) – Θήρα (άφιξη 05:30 Τετάρτης – αναχώρηση 06:30 Τετάρτης) – Ανάφη (άφιξη 08:15 Τετάρτης – αναχώρηση 08:30 Τετάρτης) – Σητεία (άφιξη 13:15 – αναχώρηση 13:45) – Κάσος (άφιξη 16:45 – αναχώρηση 17:05) – Πηγάδια (άφιξη 18:45 – αναχώρηση 19:05) – Διαφάνι (άφιξη 20:05 – αναχώρηση 20:20) – Χάλκη (άφιξη 22:30 – αναχώρηση 22:45), Πέμπτη: Ρόδος (άφιξη 01:00 – αναχώρηση 07:00) – Χάλκη (άφιξη 09:15 – αναχώρηση 09:30) – Διαφάνι (άφιξη 11:40 – αναχώρηση 11:55) – Πηγάδια (άφιξη 12:55 – αναχώρηση 13:15) – Κάσος (άφιξη 14:55 – αναχώρηση 15:15) – Σητεία (άφιξη 18:15 – αναχώρηση 18:45), Ανάφη (άφιξη 23:30 – αναχώρηση 23:45) – Θήρα (άφιξη 01:30 Παρασκευής), Παρασκευή: Θήρα (αναχώρηση 02:30) – Πειραιάς (άφιξη 11:00 – αναχώρηση 18:00), Κύθηρα (άφιξη 01:45 Σαββάτου – αναχώρηση 02:15 Σαββάτου) – Κίσσαμος (άφιξη 06:15 – αναχώρηση 09:30) – Αντικύθηρα (άφιξη 11:25 Σαββάτου – αναχώρηση 12:00 Σαββάτου) – Κύθηρα (άφιξη 14:00 – αναχώρηση 14:30) – Γύθειο (άφιξη 17:10 – αναχώρηση 17:50) – Κύθηρα (άφιξη 20:30 – αναχώρηση 20:50) – Αντικύθηρα (άφιξη 22:50 – αναχώρηση 23:05), Κυριακή: Κίσσαμος (άφιξη 01:20 – αναχώρηση 18:00) – Κύθηρα (άφιξη 22:00 – αναχώρηση 22:30), Δευτέρα: Πειραιάς (άφιξη 06:30 Δευτέρας). Το Σάββατο, 18-04-2015, το πλοίο μετά την αναχώρηση από τα Κύθηρα, στις 02:15,&nbsp; προσήγγισε στα Αντικύθηρα (άφιξη 04:05 – αναχώρηση 04:20) και στην Κίσσαμο (άφιξη 06.30). Την Κυριακή, 19-04-2015, το πλοίο μετά τον απόπλου του&nbsp; από την Κίσσαμο, στις 18:00, προσήγγισε στα Αντικύθηρα (άφιξη 20:00 – αναχώρηση 20:15),&nbsp; στα Κύθηρα (άφιξη 22:05 – αναχώρηση 22:30) και κατέπλευσε στον Πειραιά στις 06:30 της Δευτέρας. 8. Κατά το χρονικό διάστημα από τις 04-04-2015 έως και τις 14-04-2015 (Πλόες Πάσχα 2015)&nbsp; Σάββατο, 04-04-2015: Πειραιάς (αναχώρηση 17:00), Κυριακή, 05-04-2015: Θήρα (άφιξη 01:30 – αναχώρηση 02:30) – Ανάφη (άφιξη 04:15 – αναχώρηση 04:30), Σητεία (άφιξη 09:15 – αναχώρηση 09:45) – Κάσος (άφιξη 12:45 – αναχώρηση 13:05) – Πηγάδια (άφιξη 14:45 – αναχώρηση 15:05) – Διαφάνι (άφιξη 16:05 – αναχώρηση 16:20) – Χάλκη (άφιξη 18:30 – αναχώρηση 18:45) – Ρόδος (άφιξη 21:00 – αναχώρηση 23:59), Μεγάλη Δευτέρα, 06-04-2015: Χάλκη (άφιξη 02:15 – αναχώρηση 02:30) – Διαφάνι (άφιξη 04:40 – αναχώρηση 04:55) – Πηγάδια (άφιξη 05:55 – αναχώρηση 06:15) – Κάσος (άφιξη 07:55 – αναχώρηση 08:15), Σητεία (άφιξη 11:15 – αναχώρηση 11:45), Ανάφη (άφιξη 16:30 – αναχώρηση 16:45) – Θήρα (άφιξη 18:30 – αναχώρηση 19:30), Μεγάλη&nbsp; Τρίτη, 07-04-2015: Πειραιάς (άφιξη 04:00 – αναχώρηση 10:00), Κύθηρα (άφιξη 17:45 – αναχώρηση 18:00) – Αντικύθηρα (άφιξη 19:50 – αναχώρηση 20:05) – Κίσσαμος (άφιξη 22:10 – αναχώρηση 23:00), Μεγάλη Τετάρτη, 08.04.2015: Αντικύθηρα (άφιξη 01:15 – αναχώρηση 01:20) – Κύθηρα (άφιξη 03:10 – αναχώρηση 03:25) – Πειραιάς (άφιξη 11:10 – αναχώρηση 14:00) – Θήρα (άφιξη 22:30 – αναχώρηση 23:30), Μεγάλη Πέμπτη, 09.04.2015: Ανάφη (άφιξη 01:15 – αναχώρηση 01:30), Σητεία (άφιξη 06:15 – αναχώρηση 06:45) – Κάσος (άφιξη 09:45 – αναχώρηση 10:05) – Πηγάδια (άφιξη 11:45 – αναχώρηση 12:05) – Διαφάνι (άφιξη 13:05 – αναχώρηση 13:20) – Χάλκη (άφιξη 15:30 – αναχώρηση 15:45) – Ρόδος (άφιξη 18:00 – αναχώρηση 20:00) – Χάλκη (άφιξη 22:15 – αναχώρηση 22:30), Μεγάλη Παρασκευή, 10-04-2015: Διαφάνι (άφιξη 00:40 – αναχώρηση 00:55) – Πηγάδια (άφιξη 01:55 – αναχώρηση 02:15) – Κάσος (άφιξη 03:55 – αναχώρηση 04:15) – Σητεία (άφιξη 07:15 – αναχώρηση 07:45), Ανάφη (άφιξη 12:30 – αναχώρηση 12:45) – Θήρα (άφιξη 14:30 – αναχώρηση 15:30) – Πειραιάς (άφιξη 12:59), Μεγάλο Σάββατο, 11.04.2015: Πειραιάς (αναχώρηση 08:00), Κύθηρα (άφιξη 15:45 – αναχώρηση 16:15) – Αντικύθηρα (άφιξη 17:25 – αναχώρηση 17:40) – Κίσσαμος (άφιξη 19:30), Κυριακή του Πάσχα, 12.04.2015 δεν εκτελέστηκε πλους, Δευτέρα, 13.04.2015: Κίσσαμος (αναχώρηση 18:00) – Αντικύθηρα (άφιξη 20:00 – αναχώρηση 20:15) – Κύθηρα (άφιξη 22:15 – αναχώρηση 22:30), Τρίτη 14.04.2015: Πειραιάς (άφιξη 06:30 και αναχώρηση 21:00). 9. Κατά το χρονικό διάστημα από τις 21-04-2015 έως και τις 26-04-2015 Τρίτη, 21.04.2015: Πειραιάς (αναχώρηση 07:00) – Κύθηρα (άφιξη 14:45 – αναχώρηση 15:00) – Κίσσαμος (άφιξη 19:00 – αναχώρηση 20:00) – Αντικύθηρα (άφιξη 22:00 – αναχώρηση 22:15), Τετάρτη, 22-04-2015: Κύθηρα (άφιξη 00:05 – αναχώρηση 00:20) – Γύθειο (άφιξη 03:00 – αναχώρηση 04:00) – Κύθηρα (άφιξη 06:40 – αναχώρηση 07:00) – Αντικύθηρα (άφιξη 08:50 – αναχώρηση 09:10) – Κίσσαμος (άφιξη 11:10 – αναχώρηση 12:00) – Κύθηρα (άφιξη 16:00 – αναχώρηση 17:15) – Πειραιάς (άφιξη 23:59), Πέμπτη, 23.0.4.2015: Πειραιάς (αναχώρηση 08:00) – Θήρα (άφιξη 16:30 – αναχώρηση 17:30 Τετάρτης) – Ανάφη (άφιξη 19:15 – αναχώρηση 19:30), Παρασκευή 24.04.2015: Σητεία (άφιξη 00:15 – αναχώρηση 00:45) – Κάσος (άφιξη 03:45 – αναχώρηση 04:05) – Πηγάδια (άφιξη 05:45 – αναχώρηση 06:05) – Διαφάνι (άφιξη 07:05 – αναχώρηση 07:20) – Χάλκη (άφιξη 09:30 – αναχώρηση 09:45) – Ρόδος (άφιξη 12:00 – αναχώρηση 15:00) – Χάλκη (άφιξη 17:15 – αναχώρηση 17:30) – Διαφάνι (άφιξη 19:40 – αναχώρηση 19:55) – Πηγάδια (άφιξη 20:55 – αναχώρηση 21:15) – Κάσος (άφιξη 22:55 – αναχώρηση 23:15), Σάββατο, 25.04.2015: Σητεία (άφιξη 02:15 – αναχώρηση 02:45), Ανάφη (άφιξη 07:30 – αναχώρηση 07:45) – Θήρα (άφιξη 09:30 – αναχώρηση 10:30) – Πειραιάς (άφιξη 19:00), Κυριακή 26.04.2015: Πειραιάς (αναχώρηση 06:00), Κύθηρα (άφιξη 13:45 – αναχώρηση 14:00) – Αντικύθηρα (άφιξη 15:50 – αναχώρηση 16:05) – Κίσσαμος (άφιξη 18:10 – αναχώρηση 19:10) Αντικύθηρα (άφιξη 21:15 – αναχώρηση 21:30) – Κύθηρα (άφιξη 23:20 – αναχώρηση 23:35), Δευτέρα: Πειραιάς (άφιξη 07:00). 10.&nbsp; Κατά το χρονικό διάστημα από τις 27-04-2015 έως και τις 03-05-2015 Δευτέρα: Πειραιάς (αναχώρηση 16:00) – Κύθηρα (άφιξη 23:45 – αναχώρηση 00:10 Τρίτης) – Αντικύθηρα (άφιξη 02:10 – αναχώρηση 02:25) – Κίσσαμος (άφιξη 04:15 Τρίτης – αναχώρηση 05:15) – Αντικύθηρα (άφιξη 07:30 – αναχώρηση 07:45) – Κύθηρα (άφιξη 09:45 – αναχώρηση 10:15) – Πειραιάς (άφιξη 17:45 – αναχώρηση 21:00) – Θήρα (άφιξη 05:30 Τετάρτης – αναχώρηση 06:30 Τετάρτης) – Ανάφη (άφιξη 08:15 Τετάρτης – αναχώρηση 08:30 Τετάρτης) – Σητεία (άφιξη 13:15 – αναχώρηση 13:45) – Κάσος (άφιξη 16:45 – αναχώρηση 17:05) – Πηγάδια (άφιξη 18:45 – αναχώρηση 19:05) – Διαφάνι (άφιξη 20:05 – αναχώρηση 20:20) – Χάλκη (άφιξη 22:30 – αναχώρηση 22:45), Πέμπτη: Ρόδος (άφιξη 01:00 – αναχώρηση 07:00) – Χάλκη (άφιξη 09:15 – αναχώρηση 09:30) – Διαφάνι (άφιξη 11:40 – αναχώρηση 11:55) – Πηγάδια (άφιξη 12:55 – αναχώρηση 13:15) – Κάσος (άφιξη 14:55 – αναχώρηση 15:15) – Σητεία (άφιξη 18:15 – αναχώρηση 18:45), Ανάφη (άφιξη 23:30 – αναχώρηση 23:45) – Θήρα (άφιξη 01:30 Παρασκευής), Παρασκευή: Θήρα (αναχώρηση 02:30) – Πειραιάς (άφιξη 11:00 – αναχώρηση 18:00), Κύθηρα (άφιξη 01:45 Σαββάτου – αναχώρηση 02:15 Σαββάτου) – Κίσσαμος (άφιξη 06:15 – αναχώρηση 09:30) – Αντικύθηρα (άφιξη 11:25 Σαββάτου – αναχώρηση 12:00 Σαββάτου) – Κύθηρα (άφιξη 14:00 – αναχώρηση 14:30) – Γύθειο (άφιξη 17:10 – αναχώρηση 17:50) – Κύθηρα (άφιξη 20:30 – αναχώρηση 20:50) – Αντικύθηρα (άφιξη 22:50 – αναχώρηση 23:05), Κυριακή: Κίσσαμος (άφιξη 01:20 – αναχώρηση 18:00) – Κύθηρα (άφιξη 22:00 – αναχώρηση 22:30), Δευτέρα: Πειραιάς (άφιξη 06:30 Δευτέρας). 11.&nbsp; Κατά το χρονικό διάστημα από τις 16-06-2015 έως και τις 27-08-2015 Δευτέρα: Πειραιάς (αναχώρηση 17:00) – Κύθηρα (άφιξη 00:45 Τρίτης), Τρίτη: Κύθηρα (αναχώρηση 01:10) – Κίσσαμος (άφιξη 05:10 Τρίτης), Τετάρτη: Κίσσαμος (αναχώρηση 07:30) – Αντικύθηρα (άφιξη 09:45 – αναχώρηση 10:00) – Κύθηρα (άφιξη 12:00 – αναχώρηση 12:20) – Γύθειο (άφιξη 15:00 – αναχώρηση 15:40) – Κύθηρα (άφιξη 18:15 – αναχώρηση 18:30) – Αντικύθηρα (άφιξη 20:30 – αναχώρηση 20:45) – Κίσσαμος (άφιξη 23:00 Τετάρτης), Πέμπτη: Κίσσαμος (αναχώρηση 18:00) – Κύθηρα (άφιξη 22:00 – αναχώρηση 22:30) – Πειραιάς (άφιξη 06:30 Παρασκευής), Παρασκευή: Πειραιάς (αναχώρηση 17:00) – Κύθηρα (άφιξη 00:45 Σαββάτου – αναχώρηση 01:15 Σαββάτου) – Αντικύθηρα (άφιξη 03:15 Σαββάτου – αναχώρηση 03:30 Σαββάτου) – Κίσσαμος (άφιξη 05:45 Σαββάτου – αναχώρηση 14:30) – Κύθηρα (άφιξη 18:30 – αναχώρηση 18:45) – Καλαμάτα (άφιξη 00:15 Κυριακής), Κυριακή: Καλαμάτα (αναχώρηση 00:45) – Κύθηρα (άφιξη 06:15 – αναχώρηση 06:30) – Κίσσαμος (άφιξη 10:30 – αναχώρηση 17:00) – Αντικύθηρα (άφιξη 19:15 – αναχώρηση 19:30) – Κύθηρα (άφιξη 21:30 – αναχώρηση 22:30) – Πειραιάς (άφιξη 06:30 Δευτέρας). Την Κυριακή, 16-08-2015, το πλοίο αναχώρησε από την Καλαμάτα στις 00:30 προς Κύθηρα (άφιξη 05:40 – αναχώρηση 06:00) – Αντικύθηρα (άφιξη 08:00 – αναχώρηση 08:15) – Κίσσαμο (άφιξη 10:30) και στην&nbsp; συνέχεια ακολούθησε τον προγραμματισμένο του πλου. Την Δευτέρα, 18-08-2015, το πλοίο αναχώρησε από τον Πειραιά στις 17:00 προς Κύθηρα (άφιξη 00:45 – αναχώρηση 01:10) – Αντικύθηρα (άφιξη 03:10 – αναχώρηση 03:25) – Κίσσαμο (άφιξη 05:40). 12.&nbsp; Κατά το χρονικό διάστημα από τις 28-08-2015 έως και τις 14-09-2015 Δευτέρα: Πειραιάς (αναχώρηση 17:00) – Κύθηρα (άφιξη 00:05 – αναχώρηση 00:25) – Κίσσαμος (άφιξη 04:15 Τρίτης), Τετάρτη: Κίσσαμος (αναχώρηση 07:30) – Αντικύθηρα (άφιξη 09:30 – αναχώρηση 09:40) – Κύθηρα (άφιξη 11:30 – αναχώρηση 11:50) – Γύθειο (άφιξη 14:25 – αναχώρηση 15:30) – Κύθηρα (άφιξη 18:05 – αναχώρηση 18:25) – Αντικύθηρα (άφιξη 20:15 – αναχώρηση 20:20) – Κίσσαμος (άφιξη 22:25 Τετάρτης), Πέμπτη: Κίσσαμος (αναχώρηση 18:00) – Κύθηρα (άφιξη 21:50 – αναχώρηση 22:10) – Πειραιάς (άφιξη 05:15 Παρασκευής), Παρασκευή: Πειραιάς (αναχώρηση 17:00) – Κύθηρα (άφιξη 01:05 Σαββάτου – αναχώρηση 01:25 Σαββάτου) – Αντικύθηρα (άφιξη 03:15 Σαββάτου – αναχώρηση 03:25 Σαββάτου) – Κίσσαμος (άφιξη 05:25 Σαββάτου – αναχώρηση 14:30) – Κύθηρα (άφιξη 18:20 – αναχώρηση 18:40) – Καλαμάτα (άφιξη 23:50), Κυριακή: Καλαμάτα (αναχώρηση 00:30) – Κύθηρα (άφιξη 05:40 – αναχώρηση 06:00) – Κίσσαμος (άφιξη 09:50 – αναχώρηση 17:00) – Αντικύθηρα (άφιξη 19:00 – αναχώρηση 19:10) – Κύθηρα (άφιξη 21:00 – αναχώρηση 21:20) – Πειραιάς (άφιξη 05:25 Δευτέρας). 13.&nbsp; Κατά το χρονικό διάστημα από τις 15-09-2015 έως και τις 13-11-2015 Δευτέρα: Πειραιάς (αναχώρηση 17:00) – Κύθηρα (άφιξη 00:05 – αναχώρηση 00:25) – Κίσσαμος (άφιξη 04:15 Τρίτης), Τετάρτη: Κίσσαμος (αναχώρηση 07:30) – Αντικύθηρα (άφιξη 09:30 – αναχώρηση 09:40) – Κύθηρα (άφιξη 11:30 – αναχώρηση 11:50) – Γύθειο (άφιξη 14:25 – αναχώρηση 15:30) – Κύθηρα (άφιξη 18:05 – αναχώρηση 18:25) – Αντικύθηρα (άφιξη 20:15 – αναχώρηση 20:20) – Κίσσαμος (άφιξη 22:25 Τετάρτης), Πέμπτη: Κίσσαμος (αναχώρηση 18:00) – Κύθηρα (άφιξη 21:50 – αναχώρηση 22:10) – Πειραιάς (άφιξη 05:15 Παρασκευής), Παρασκευή: Πειραιάς (αναχώρηση 17:00) – Κύθηρα (άφιξη 01:05 Σαββάτου – αναχώρηση 01:25 Σαββάτου) – Αντικύθηρα (άφιξη 03:15 Σαββάτου – αναχώρηση 03:25 Σαββάτου) – Κίσσαμος (άφιξη 05:25 Σαββάτου – αναχώρηση 17:00 Κυριακής), Κυριακή: Αντικύθηρα (άφιξη 19:15 – αναχώρηση 19:30) – Κύθηρα (άφιξη 21:30 – αναχώρηση 22:30) – Πειραιάς (άφιξη 05:25 Δευτέρας). Αποδεικνύεται, επίσης, ότι κατά χρονικά διαστήματα από την 01-01-2014 έως τις 20-02-2014, από τις 04-11-2014 έως τις 21-12-2014, από τις 26-03-2015 έως τις 03-04-2015, από τις 04-05-2015 έως τις 07-06-2015 και από τις 14-11-2015 έως τις 04-12-2015, το πλοίο δεν εκτέλεσε πλόες, ενώ δεν πραγματοποίησε πλόες και κατά τις κατωτέρω αναφερόμενες ημέρες, όπως αποδεικνύεται από τα προσκομιζόμενα από την εναγομένη πληροφοριακά δελτία του ενδίκου χρονικού διαστήματος και συγκεκριμένα: Την Κυριακή, 02-03-2014, καθώς παρέμεινε στο λιμάνι της&nbsp; Κίσσαμου έως το απόγευμα της Δευτέρας, 03-03-2014, την Τετάρτη, 02-04-2014, και την Πέμπτη, 03-04-2014, καθώς παρέμεινε στο λιμάνι του&nbsp; Πειραιά έως το απόγευμα της Παρασκευής, 04-04-2014, την Κυριακή, 20-04-2014, καθώς παρέμεινε στο λιμάνι της&nbsp; Κίσσαμου έως το απόγευμα της Δευτέρας, 21-04-2014, την Δευτέρα, 30-06-2014, καθώς εισήλθε σε δεξαμενή , από την Τρίτη, 08-07-2014, έως και την Πέμπτη, 10-07-2014, καθώς βρισκόταν στον Πειραιά, λόγω βλάβης στην&nbsp; μηχανή, από την Κυριακή, 28-12-2014, έως την Τετάρτη, 31-12-2014, καθώς βρισκόταν στο λιμάνι της Κίσσαμου λόγω απαγορευτικού απόπλου, από την Τρίτη, 06-01-2015, έως την Πέμπτη, 08-01-2015, καθώς βρισκόταν στο λιμάνι του&nbsp; Πειραιά λόγω απαγορευτικού απόπλου, την Τρίτη, 13-01-2015, καθώς βρισκόταν στο λιμάνι του Πειραιά&nbsp; λόγω απαγορευτικού απόπλου, την Παρασκευή, 10-04-2015, και το Μεγάλο Σάββατο, 11-04-2015, καθώς βρισκόταν στην Ρόδο και από την Τρίτη, 03-11-2015, έως και την Πέμπτη, 05-11-2015, καθώς παρέμεινε στο λιμάνι του&nbsp; Πειραιά λόγω απεργίας της Π.Ν.Ο.. Περαιτέρω, κατά χρονικό το διάστημα από τις 26-01-2015 έως την 01-03-2015, το πλοίο δεν εκτέλεσε πλόες από το Σάββατο, 31-01-2015 έως και την Δευτέρα, 02-02-2015, λόγω απαγορευτικού πλου και από την Τρίτη, 10-02-2015, έως και την Πέμπτη, 12-02-2015, οπότε το πλοίο ήταν αγκυροβολημένο στο λιμάνι του Πειραιά. Επομένως, το πλοίο δεν πραγματοποίησε&nbsp; πλόες και για αυτές τις πέντε ημέρες. Κατά την ενδιαφέρουσα χρονική περίοδο στο πλοίο ήσαν καλυμμένες όλες οι προβλεπόμενες από τον πίνακα της οργανικής συνθέσεως πληρώματος θέσεις ήτοι εννέα θέσεις ναυτών και δύο θέσεις ναυτοπαίδων. Από τον αριθμό των ναυτών αυτών τρεις ασκούσαν καθήκοντα ημερεργατών δηλαδή υπό την εποπτεία του ναυκλήρου και του επικουρούντος αυτόν υποναυκλήρου &nbsp;πραγματοποιούσαν γενικές εργασίες ενώ οι λοιποί έξι απασχολούνταν ανά δύο σε βάρδιες στην γέφυρα του πλοίου. Οι βάρδιες ξεκινούσαν την 08:00 ώρα και η πρώτη αυτών διαρκούσε έως την 12:00 ώρα, η δεύτερη έως την 16:00 ώρα, η τρίτη έως την 20:00 ώρα, η τετάρτη έως την 24:00 ώρα, η πέμπτη έως την 04:00 ώρα και η έκτη έως την 08:00 ώρα ενώ τα ζεύγη των ναυτών εναλλάσσονταν έτσι ώστε το ζεύγος της πρώτης βάρδιας να αναλαμβάνει και πάλι καθήκοντα την τετάρτη βάρδια κοκ. Οι υπηρετούντες σε βάρδιες ναύτες εναλλάσσονταν ανά δεκαπενθήμερο ώστε να μην υπηρετούν τα αυτά πρόσωπα κατά τις νυκτερινές βάρδιες ενώ από το ζεύγος των υπηρετούντων σε κάθε βάρδια ναυτών ο μεν&nbsp; ένας επικουρούσε τον αξιωματικό φυλακής του πλοίου και δεν απομακρυνόταν από τον χώρο της γέφυρας ο δε άλλος πραγματοποιούσε ελέγχους στους χώρους του πλοίου με σκοπό την ενημέρωση του προαναφερομένου αξιωματικού για το καθεστώς ασφάλειας του πλοίου. Οι εν λόγω ναύτες συμμετείχαν στις διαδικασία δεσίματος και απόπλου του πλοίου εφόσον κατά την διάρκεια της βάρδιας τους το πλοίο προσήγγιζε σε λιμάνι. Όταν οι βάρδιες των ναυτών συνέπιπταν με παραμονή του πλοίου σε λιμάνι ο ένας από τους δύο παρέμενε στο garaze του πλοίου ενώ ο έτερος ετίθετο στην διάθεση του ναυκλήρου για την εκτέλεση εργασιών. Εργασίες συντηρήσεως του πλοίου διενεργούνταν όταν το πλοίο παρέμενε κατά τις πρωϊνές ώρες στο λιμάνι του Πειραιώς ή διανυκτέρευε στο λιμάνι της Κισσάμου και πάντοτε έως το μεσημέρι. Από τα ανωτέρω παρατιθέμενα πραγματικά περιστατικά σε συνδυασμό με το γεγονός ότι το πλοίο δεν πραγματοποιούσε σημαντικό&nbsp; αριθμό προσεγγίσεων σε μεγάλης κινήσεως λιμάνια αλλά και με το αποδεικνυόμενο γεγονός ότι ο ενάγων εκτελούσε πάντοτε καθήκοντα ναύτη βάρδιας&nbsp; οδηγούν στο ασφαλές αποδεικτικά συμπέρασμα ότι ο ισχυρισμός αυτού (ενάγοντος) πως εργαζόταν επί δεκατέσσερις ώρες ημερησίως δεν ανταποκρίνεται στην πραγματικότητα. Ομοίως, όμως, δεν ανταποκρίνεται στην πραγματικότητα και ο ισχυρισμός της εναγομένης ότι ο ενάγων μετά βίας εξαντλούσε το νόμιμο ωράριό του και τούτο γιατί στην περίπτωση αυτή δεν θα έπρεπε να του καταβάλλει σταθερό κατά μήνα χρηματικό ποσό για την αμοιβή υπερωριακής εργασίας το οποίο ήταν βεβαίως καταλογιστέο στο χρηματικό ποσό της προκυπτούσης αμοιβής για την παροχή τέτοιας εργασίας εφόσον το δεύτερο (χρηματικό ποσό) υπερέβαινε το πρώτο (χρηματικό ποσό). Συνεπώς, ενόψει των ανωτέρω και γνωστού όντος στο Δικαστήριο τούτο του γεγονότος ότι οι προβλέψεις για την οργανική σύνθεση κάθε πλοίου στοχεύουν στην εξασφάλιση ασφαλών πλόων και όχι στην ικανοποίηση όλων των αναγκών αυτού (πλοίου) οι οποίες δεν είναι δυνατό να προσδιοριστούν επακριβώς αλλά εξαρτώνται από πληθώρα παραμέτρων όπως (ενδεικτικά) η παλαιότητα αυτού, το είδος των πλόων, ο αριθμός των λιμανιών προσεγγίσεως, οι χρονικές περίοδοι κατά τις οποίες διενεργούνται οι πλόες και οι έκτακτες περιστάσεις που είναι δυνατό να προκύψουν, το Δικαστήριο τούτο δέχεται&nbsp; ότι αποδεικνύεται πως ο ενάγων παρείχε καθημερινά εργασία διάρκειας, κατά μέσο όρο, δώδεκα ωρών, όπως δέχθηκε και το πρωτοβάθμιο Δικαστήριο. Επομένως, οι σχετικοί λόγοι της εφέσεως και της αντεφέσεως, που παραδεκτά προβλήθηκαν, είναι αβάσιμοι. Αβάσιμοι, επίσης, καίτοι παραδεκτά προβλήθηκαν, είναι και οι λοιποί λόγοι της εφέσεως και της αντεφέσεως που αφορούν αιτιάσεις κατά της αποφάσεως του πρωτοβαθμίου Δικαστηρίου για τα χρηματικά που υπολόγισε αυτό (πρωτοβάθμιο Δικαστήριο) τα δικαιούμενα από τον ενάγοντα, ως συνιστώντα αντάλλαγμα για την παροχή της εργασίας του, ενόψει του ότι κάθε διάδικο μέρος διατείνεται ότι έπρεπε κατά τον υπολογισμό να ληφθεί υπόψη από το Δικαστήριο η δική του εκδοχή για την χρονική έκταση της ημερησίας απασχολήσεως του ενάγοντος. Μετά από αυτά εκκρεμής λόγος εφέσεως παραμένει ο τρίτος λόγος της εφέσεως κατά το δεύτερο σκέλος του, σύμφωνα με τον οποίο εσφαλμένα το πρωτοβάθμιο Δικαστήριο όρισε ότι το χρηματικό ποσό που προσδιόρισε ως οφειλόμενο στον ενάγοντα και αφορούσε την αναλογία του επιδόματος Χριστουγέννων για το έτος 2015 ήταν τοκοφόρο από την επομένη της λήξεως της συμβάσεως ναυτικής εργασίας αυτού (ενάγοντος) και όχι από την 01-01-2016. Ο λόγος αυτός της εφέσεως κατά το εν λόγω σκέλος του παραδεκτά προβάλλεται, αλλά πρέπει να απορριφθεί ως αβάσιμος και τούτο διότι ναι μεν το σχετικό επίδομα πρέπει να καταβληθεί έως τις 31-12 του έτους το οποίο αφορά πλην όμως η σχετική πρόβλεψη ισχύει εφόσον η σύμβαση εργασίας εξακολουθεί να λειτουργεί ενώ στην αντίθετη περίπτωση το χρηματικό ποσό το αναλογούν στο εν λόγω επίδομα πρέπει να καταβληθεί κατά την λήξη της συμβάσεως εργασίας (ΑΠ 1649/2012, 1549/2011, 796/2011 δημοσιευμένες στην τ.ν.π. Νόμος, ΕΠ 415/2014 δημοσιευμένη στην τ.ν.π. Νόμος, Μον ΕΘ 657/2016 Αρμ. 2016.1547 = τ.ν.π. Νόμος). Συνεπώς, οι τυπικά γενόμενες δεκτές έφεση και αντέφεση πρέπει να απορριφθούν ως αβάσιμες κατ΄ ουσίαν.</li>
    <li>Τα δικαστικά έξοδα εκάστης διάδικης πλευράς για τον παρόντα βαθμό δικαιοδοσίας πρέπει να επιβληθούν εις βάρος της αντιδίκου της, σύμφωνα με τις προβλέψεις των άρθρων 183, 176, 189§1, 191§2 και 591§1 εδάφ. α΄ ΚΠολΔ, κατά τα στο διατακτικό διαλαμβανόμενα.</li>
   </ul>
   <p><strong>Γ&nbsp; Ι&nbsp; Α&nbsp;&nbsp;&nbsp;&nbsp; Τ&nbsp; Ο&nbsp; Υ&nbsp; Σ&nbsp;&nbsp;&nbsp;&nbsp; Λ&nbsp; Ο&nbsp; Γ&nbsp; Ο&nbsp; Υ&nbsp; Σ&nbsp;&nbsp;&nbsp;&nbsp; Α&nbsp; Υ&nbsp; Τ&nbsp; Ο&nbsp; Υ&nbsp; Σ</strong></p>
   <p>Συνεκδικάζει, αντιμωλία των διαδίκων, τις από 18-04-2017 και 23-10-2017 έφεση και αντέφεση κατά της υπ΄ αριθμ. 492/2017 οριστικής αποφάσεως του Μονομελούς Πρωτοδικείου Πειραιώς (Ναυτικό Τμήμα).</p>
   <p>Δέχεται τυπικά και απορρίπτει κατ΄ ουσίαν αυτές. Και</p>
   <p>Καταδικάζει κάθε διάδικη πλευρά στα έξοδα της αντίδικής της για τον παρόντα βαθμό δικαιοδοσίας ορίζει δε το ποσό αυτών σε εξακόσια πενήντα ευρώ (650,00€).</p>
   <p>Κρίθηκε, αποφασίσθηκε και δημοσιεύθηκε στον Πειραιά σε έκτακτη, δημόσια στο ακροατήριό του συνεδρίαση, στις <strong>&nbsp;31 Ιανουαρίου 2018</strong>, χωρίς την παρουσία των διαδίκων και των πληρεξουσίων τους δικηγόρων.</p>
   <p><strong>Ο ΔΙΚΑΣΤΗΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </strong><strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</strong><strong>&nbsp;&nbsp;Η ΓΡΑΜΜΑΤΕΑΣ</strong></p>
   <p>&nbsp;</p>
  </div><!-- .entry-content -->
 </article>
</div></div></div></body></html>