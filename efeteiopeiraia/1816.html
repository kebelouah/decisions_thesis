<html><body><h1>Αριθμός απόφασης 224/2019</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=1816<br/><div class="content"><div class="content-inner">
 <article id="post-1816" class="entry entry-single post-1816 post type-post status-publish format-standard hentry category-24 category-18">
  <h1 class="entry-title entry--item h2">Αριθμός απόφασης 224/2019</h1>
  <div class="entry-content entry--item">
   <div class="printomatic pom-small-black " id="id9480" data-print_target="article"></div>
   <p><strong>&nbsp;ΕΦΕΤΕΙΟ ΠΕΙΡΑΙΩΣ</strong></p>
   <p><strong>ΔΙΑΔΙΚΑΣΙΑ ΑΣΦΑΛΙΣΤΙΚΩΝ ΜΕΤΡΩΝ</strong></p>
   <p style="text-align: center;"><strong>Αριθμός&nbsp; απόφασης : </strong><strong>224</strong><strong>/ 2019</strong></p>
   <p style="text-align: center;"><strong>ΤΟ ΜΟΝΟΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p>Συγκροτήθηκε από το Δικαστή Δημήτριο Καβαλλάρη, Εφέτη, που ορίστηκε από τον προϊστάμενο του Τριμελούς Συμβουλίου Διοίκησης του Εφετείου Πειραιώς &nbsp;και τη Γραμματέα&nbsp; E.T.</p>
   <p style="text-align: center;"><strong>ΑΦΟΥ ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center;"><strong>ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <p>Κατά τη διάταξη του άρθρου 696 § 3 ΚΠολΔ, το δικαστήριο που διέταξε ασφαλιστικά μέτρα, έως την συζήτηση της αγωγής που αφορά την κύρια υπόθεση, έχει δικαίωμα, με αίτηση όποιου έχει έννομο συμφέρον, να μεταρρυθμίσει&nbsp; ή να ανακαλέσει ολικά ή εν μέρει την απόφασή του, εφόσον επήλθε μεταβολή των πραγμάτων που δικαιολογεί την ανάκληση ή τη&nbsp; μεταρρύθμισή&nbsp; της, κατά δε τη διάταξη του άρθρου&nbsp; 697&nbsp; του ίδιου Κώδικα, το αρμόδιο για την κύρια υπόθεση δικαστήριο όσο διαρκεί η εκκρεμοδικία μπορεί με αίτηση του διαδίκου που έχει έννομο συμφέρον, η οποία υποβάλλεται και αυτοτελώς, να&nbsp; μεταρρυθμίσει ή να ανακαλέσει ολικά ή εν μέρει, την απόφαση που διατάζει ασφαλιστικά μέτρα. Από τις διατάξεις αυτές συνάγεται ότι η ανάκληση ή μεταρρύθμιση της απόφασης που διατάζει ασφαλιστικά μέτρα είναι δυνατόν να διαταχθεί κατά τη διάρκεια της εκκρεμοδικίας από το δικαστήριο της κύριας υπόθεσης Πολυμελούς ή Μονομελούς αρμοδίου προς τούτο Δικαστηρίου ή Εφετείου, στο οποίο εκκρεμεί&nbsp; η υπόθεση λόγω άσκησης έφεσης και μάλιστα&nbsp; όχι δε μόνο κατά τη συζήτηση της κύριας υπόθεσης, αλλά σε κάθε χρόνο,&nbsp; ανεξαρτήτως στάσης&nbsp; δίκης και ακόμα με&nbsp; αυτοτελή αίτηση, που απευθύνεται σ΄αυτό.&nbsp;&nbsp; Το&nbsp; αρμόδιο για την κύρια υπόθεση δικαστήριο έχει εξουσία ανάκλησης ή μεταρρύθμισης για κάθε λόγο, ήτοι ανεξάρτητα από τη μεταβολή των πραγμάτων (ΑΠ 432/1985 Ελλ.Δ/νη 26.869, ΜΕφΠατρ 84/2018, ΜΕφΛαμ 84/2017, ΜεφΘεσ 1945/2015, ΕφΔωδ 9/2014 &nbsp;ΤΝΠ ΝΟΜΟΣ ΕφΠατρ 249/2012 ΤΝΠ ΔΣΑ,&nbsp; ΕφΑθ 3692/2009 Ελλ.Δ/νη 50.1448).&nbsp;&nbsp; Εξάλλου όπως προκύπτει από τη διάταξη του άρθρου 1520 ΑΚ η επικοινωνία του γονέα με το ανήλικο τέκνο του, ως προσωπικό δικαίωμα εντάσσεται στο γενικότερο πλαίσιο των διατάξεων που προβλέπουν την άσκηση του δικαιώματος και καθήκοντος των γονέων για τη μέριμνα υπέρ του ανηλίκου τέκνου τους και απορρέει από το φυσικό δεσμό του αίματος και του αισθήματος της στοργής προς το τέκνο, κατά τη ρύθμιση όμως αυτού του δικαιώματος λαμβάνεται υπόψη πρωτίστως το αληθινό συμφέρον του τέκνου, που υπάρχει, όταν η επικοινωνία συντελεί στην ανάπτυξη του ψυχικού κόσμου και της προσωπικότητας του ανηλίκου. Το δικαίωμα της επικοινωνίας δεν αναιρείται από οποιαδήποτε υπαιτιότητα του γονέα για τη διάσπαση της έγγαμης συμβίωσής &nbsp;του, ούτε μπορεί να αποκλειστεί, παρά μόνο σε εξαιρετικές περιπτώσεις, όπου η άσκηση του με οποιοδήποτε τρόπο θα απέβαινε επιβλαβής για τον ανήλικο. Τόσο για τον πλήρη αποκλεισμό όσο και για τον περιορισμό της επικοινωνίας του τέκνου με τον γονέα ή τους απώτερους ανιόντες του, το Δικαστήριο θα εξετάσει εάν αυτό είναι αναγκαίο για το συμφέρον του τέκνου και όχι για το συμφέρον του γονέα ή τρίτου που έχει την επιμέλεια αυτού. Το συμφέρον του τέκνου, ως κριτήριο για τη ρύθμιση του δικαιώματος επικοινωνίας του γονέα με το τέκνο, αποτελεί αόριστη νομική έννοια, που εξειδικεύεται από το δικαστήριο ανάλογα με τις συνθήκες της συγκεκριμένης περιπτώσεως, συνεκτιμώντας τα πραγματικά περιστατικά που προκύπτουν με βάση αξιολογικά κριτήρια, αντλούμενα από τους κανόνες της λογικής και τα διδάγματα της κοινής πείρας, λαμβάνοντας υπόψη και τα πορίσματα της εξελικτικής ψυχολογίας και παιδοψυχιατρικής (ΑΠ 58/2017, ΑΠ 255/2011, ΕφΘεσ 1831/2014, ΕφΘεσ 738/2009, Τ.Ν.Π. Νόμος)</p>
   <p>Στην προκείμενη περίπτωση ο αιτών&nbsp; εκθέτει στην αίτησή του ότι&nbsp; με την με αρ. 685/2017&nbsp; απόφαση του Μονομελούς Πρωτοδικείου Πειραιώς, που εκδόθηκε με την&nbsp; από 7.2.2017&nbsp; αίτησή του,&nbsp; σε βάρος της καθ’ ής συζύγου του&nbsp; με τον οποία τελεί σε διάσταση,&nbsp; ρυθμίστηκε προσωρινά το&nbsp; δικαίωμα επικοινωνίας αυτού με την ανήλικη θυγατέρα&nbsp; του. Ότι επί&nbsp;&nbsp; της από 14.3.2017 αγωγής του αιτούντος κατά της καθ’ ής (αρ.πρωτ.&nbsp;&nbsp; συνεκδικάστηκε με την από 25.10.2017 (ΓΑΚ/ΕΑΚ/………….) αγωγής&nbsp; των γονέων αυτού του ιδίου&nbsp; καθ’ ής η αίτηση,&nbsp; εκδόθηκε η με αρ. 4217/2018 οριστική απόφαση του Μονομελούς Πρωτοδικείου Πειραιώς (ειδικής διαδικασίας), που έκανε δεκτή την αγωγή του αιτούντος και ρύθμισε το δικαίωμα επικοινωνίας αυτού με την&nbsp; με την ανήλικη θυγατέρα των διαδίκων, σε&nbsp; βάρος της οποίας άσκησε την από 8.10.2018&nbsp; έφεση του,&nbsp; επί της οποίας δεν έχει εκδοθεί ακόμα απόφαση του Εφετείου. Ότι η θυγατέρα του&nbsp;&nbsp; είναι πλέον ηλικίας 2 ετών (η άνω απόφαση εκδόθηκε όταν ήταν μόνο 7 μηνών) ώστε &nbsp;οφείλει &nbsp;να επικοινωνεί περισσότερο χρόνο με τη θυγατέρα του και όχι μόνο με την παρουσία της&nbsp; καθ΄ής ή βρεφοκόμου, όπως είχε ορίσει η τελευταία απόφαση. Με βάση το ιστορικό αυτό ζητά την μεταρρύθμιση της με αρ. 685/2017&nbsp; απόφασης του Μονομελούς Πρωτοδικείου Πειραιώς και να καθορισθεί η επικοινωνία του με τη θυγατέρα του,&nbsp; με τον τρόπο που&nbsp; προσδιορίζει στην αίτησή του, να απειληθεί κατά της καθ’ης χρηματική ποινή και προσωπική κράτηση για κάθε παράβαση της απόφασης και να επιβληθούν σε βάρος της τα δικαστικά του έξοδα.</p>
   <p>Η αίτηση με το παραπάνω περιεχόμενο και αίτημα παραδεκτά και αρμοδίως εισάγεται στο παρόν Δικαστήριο, με βάση όσα προεκτέθηκαν, στο οποίο εκκρεμεί η κύρια υπόθεση κατόπιν άσκησης εφέσεως τoυ αιτούντος, επί της οποίας δεν έχει εκδοθεί απόφαση, χωρίς να είναι αναγκαίο να υπάρχει στάση δίκης για να &nbsp;συζητηθεί με την κύρια υπόθεση. Στηρίζεται στις διατάξεις των άρθρων&nbsp; 684, 697, 1520 ΑΚ.&nbsp; Πρέπει να ερευνηθεί περαιτέρω ως προς την ουσιαστική της βασιμότητα.</p>
   <p>Από την εκτίμηση των ενόρκων καταθέσεων των μαρτύρων που εξετάστηκαν στο ακροατήριο του Δικαστηρίου και την εκτίμηση των εγγράφων που προσκομίστηκαν, των με αρ. ………. &nbsp;ενόρκων βεβαιώσεων που λήφθηκαν με την επιμέλεια του αιτούντος ενώπιον του συμβολαιογράφου Καλλιθέας .. …. &nbsp;και των με αρ. ……… ενόρκων βεβαιώσεων ενώπιον του Ειρηνοδίκη Πειραιώς που ελήφθησαν με την επιμέλεια της καθ΄ής η αίτηση&nbsp; στα πλαίσια άλλων δικών, των φωτογραφιών που προσκόμισαν οι διάδικοι των οποίων δεν&nbsp; αμφισβητείται η γνησιότητά τους (άρθρα 444 § 1 γ, 438, και 457 ΚΠολΔ, ΑΠ 1133/2013, ΤΝΠ Νόμος), &nbsp;χωρίς όμως να ληφθούν υπόψη οι εκτυπώσεις του ηλεκτρονικού ταχυδρομείου (e mails) του αιτούντος, καθώς αφορούν επικοινωνία του με τρίτα πρόσωπα κι &nbsp;ελήφθησαν χωρίς τη συγκατάθεσή του (ΟλΑΠ 1 /2017 ΤΝΠ ΝΟΜΟΣ, ΕφΑθ 3323/2018 προσκομιζόμενη) πιθανολογήθηκαν τα ακόλουθα πραγματικά περιστατικά :&nbsp; Οι διάδικοι τέλεσαν νόμιμο θρησκευτικό γάμο&nbsp; αίτηση στις 30.8.2014, από τον οποίο απέκτησαν ένα θήλυ τέκνο, τη ….&nbsp; που γεννήθηκε στις 2.9.2016. Η έγγαμη συμβίωση τους δεν εξελίχθηκε ομαλά και διασπάστηκε οριστικά στις 16.12.2016,&nbsp; λόγω&nbsp; εξωσυζυγικών σχέσεων&nbsp;&nbsp; που διατηρούσε ο αιτών και ανακάλυψε η καθ΄ης η αίτηση. Έκτοτε, ο αιτών αποχώρησε από τη συζυγική οικία, διαμέρισμα ιδιοκτησίας της καθ΄ής η αίτησης στο Μοσχάτο (………)&nbsp; και εγκαταστάθηκε στην οικία των γονέων του στην Καλλιθέα Αττικής (……..). Την&nbsp; επιμέλεια της ανήλικης θυγατέρας των διαδίκων ανέλαβε προσωρινά η καθ΄ής&nbsp; δυνάμει της με αρ. 3698/2017 απόφασης του Μονομελούς Πρωτοδικείου Αθηνών (διαδικασίας ασφαλιστικών μέτρων).&nbsp; Σημειώνεται ότι λόγω διαφωνίας των συζύγων και για το όνομα που θα έφερε η ανήλικη,&nbsp; η ονοματοδοσία&nbsp; αυτής&nbsp; ως «….»&nbsp; έγινε μετά από άσκηση αγωγής της καθ΄ής η αίτηση (αρ. καταθ…….) με την με αρ. 3323/2018 απόφαση του Εφετείου Αθηνών. Με την υπ’αριθ. 685/2017 απόφαση του Μονομελούς Πρωτοδικείου Πειραιώς (διαδικασίας ασφαλιστικών μέτρων) κατόπιν της με αρ. καταθ. …….. αίτησης του αιτούντος ρυθμίσθηκε προσωρινά το δικαίωμα επικοινωνίας του αυτού με το τέκνο του και ειδικότερα ορίστηκε ότι ο αιτών θα μπορούσε να επικοινωνεί με τη θυγατέρα του κάθε Τετάρτη από ώρα 16:00 μμ μέχρι ώρα 20:00 μμ και κάθε Κυριακή από ώρα 10:00 πμ έως ώρα 14:00, κάθε εβδομάδας, στην κατοικία της καθ’ ης, παρουσία της ίδιας ή της βρεφοκόμου του τέκνου. Ο αιτών άσκησε το δικαίωμά του αυτό μέχρι&nbsp; τον Ιούνιο του 2017, έκτοτε όμως σταμάτησε λόγω διαφωνιών με την τέως σύζυγό του,&nbsp; αναφορικά με τον τόπο παράδοσης – παλαβής του τέκνου, καθώς η&nbsp; καθ΄ής αρχές Ιουλίου είχε μεταβεί&nbsp; στην εξοχική της κατοικία στην Αρτέμιδα Αττικής, το οποίο δεν δέχθηκε ο τελευταίος, αλλά και γενικότερης αδυναμίας προσέγγισης μεταξύ τους.&nbsp; Το τέκνο ήδη αυτό διάγει το δεύτερο έτος της ηλικίας του, ώστε ο αιτών ισχυρίζεται ότι είναι επιβεβλημένη η διεύρυνση του χρόνου επικοινωνίας με αυτό και χωρίς την παρουσία της καθ΄ής η αίτηση &nbsp;ή βρεφοκόμου.&nbsp; Σημειώνεται ότι κατόπιν άσκησης της από&nbsp; 14.3.2017 αγωγής του αιτούντος κατά της καθ’ ής (αρ. πρωτ. ……..) η οποία&nbsp;&nbsp; συνεκδικάστηκε με την από 25.10.2017 (ΓΑΚ/ΕΑΚ/ ………) αγωγή των γονέων αυτού της&nbsp; καθ’ ής η αίτηση,&nbsp; εκδόθηκε η με αρ. 4217/2018 οριστική απόφαση του Μονομελούς Πρωτοδικείου Πειραιώς (ειδικής διαδικασίας), που έκανε εν μέρει&nbsp; δεκτή την αγωγή του αιτούντος ορίζοντας χρόνο &nbsp;επικοινωνίας με το τέκνο του περισσότερο χρόνο, κάθε Τετάρτη, κάθε δεύτερο και τέταρτο Σαββατοκύριακο χωρίς να παρευρίσκεται η καθ΄ής ή η βρεφοκόμος,&nbsp; όμως χωρίς&nbsp; και να διανυκτερεύει αυτό στην οικία του. &nbsp;Κατά της απόφασης αυτής &nbsp;ο αιτών έχει ασκήσει την από 8.10.2018 έφεσή του (αρ.καταθ. ……… στη Γραμματεία του Πρωτοβαθμίου Δικαστηρίου και …….. στο παρόν Δικαστήριο), αλλά και η καθ΄ής η αίτηση έχει ασκήσει την από 12.10.2018 έφεσή της (αρ.καταθ. …….. και στη Γραμματεία του παρόντος Δικαστηρίου &nbsp;……)&nbsp; Η καθ΄ής η αίτηση &nbsp;ισχυρίζεται ότι ο αιτών&nbsp; εμφανίζει συμπεριφορά σεξουαλικά διαταραγμένου ανθρώπου («σεξομανής») και ακόμα&nbsp; προβαίνει συστηματικά σε κατάχρηση αλκοόλ, γεγονός που τον καθιστά επικίνδυνο για την ασφάλεια του τέκνου τους. Τις διαπιστώσεις αυτές βασίζει σε μηνύματα ερωτικού περιεχομένου είχε ανακαλύψει &nbsp;σε συσκευή κινητού τηλεφώνου είχε δανείσει στο σύζυγό της και ακόμα από ευρήματα &nbsp;τον κοινό ηλεκτρονικό τους υπολογιστή που χρησιμοποιούσε κυρίως ο αιτών,&nbsp; στον οποίο ο τελευταίος είχε αποθηκεύσει τέσσερα βιβλία σε&nbsp; ηλεκτρονική μορφή με πορνογραφικό περιεχόμενο και προέκυψε ακόμα ότι επισκεπτόταν διαδικτυακούς&nbsp; ιστότοπους&nbsp; σύναψης&nbsp; γνωριμιών,&nbsp; όπως το…….., προκειμένου να συνάπτει εφήμερες ερωτικές γνωριμίες. Αναφέρει μάλιστα ότι &nbsp;μια από τις ερωτικές &nbsp;του συντρόφους είχε αποστείλει μέσω e-mail σύνδεσμο (link) ενός βίντεο πορνογραφικού&nbsp; περιεχομένου&nbsp;&nbsp; με&nbsp; «πρωταγωνίστρια»&nbsp; μια&nbsp; έφηβη («teen ………»). Ο αιτών από την&nbsp;&nbsp; πλευρά του προσκομίζει σειρά ιατρικών πιστοποιητικών και ειδικότερα : (α) το από 2.1.2017 ιατρικό σημείωμα του ψυχιατρικού τμήματος του ΓΝΑ «Γ.Γεννηματάς», σύμφωνα με το οποίο, «από την ψυχιατρική κλινική εξέταση στην παρούσα φάση, δεν διαπιστώθηκε ψυχοπαθολογία, ούτε αναφέρεται ψυχιατρικό ιστορικό από τον ίδιο», (β) το υπ’αριθμ. πρωτ. ……… πιστοποιητικό Κέντρου Κοινοτικής Ψυχικής Υγιεινής (ΚΚΨΥ) Παγκρατίου του ΓΝΑ «Ευαγγελισμός», από το οποίο προκύπτει ότι κατόπιν εξέτασης του σε διαδοχικές συνεδρίες που έλαβαν χώρα στις 28.12.2017 στα εξωτερικά ιατρεία του «Ευαγγελισμού» και στις 9.2.2018, 26.2.2018 και 15.3.2018 στο Κ.Κ.Ψ.Υ. Παγκρατίου, διαγνώσθηκε ότι τυγχάνει «ελεύθερος ψυχικής νόσου σε κάθε περίπτωση» (γ) την από 13.3.2018 ιατρική βεβαίωση – γνωμάτευση του ιδίου Νοσοκομείου&nbsp; σύμφωνα με την οποία «ο κ. ….. εξετάστηκε ψυχομετρικά ως προς ψυχοπαθολογία με χρήση του Μ.Μ.Ρ.Ι. τα αποτελέσματα κατέδειξαν απουσία ψυχοπαθολογίας στον παρόντα χρόνο της εξέτασης».&nbsp; Από τα άνω πιστοποιητικά (των οποίων η μη γνησιότητα δεν πιθανολογήθηκε) προκύπτει ότι ο αιτών δεν εμφανίζει συμπτώματα ψυχοπαθολογίας, χωρίς να παραβλέπεται πάντως ότι οι ψυχιατρικές εξετάσεις, στις οποίες υποβλήθηκε βασίζονταν κυρίως &nbsp;σε όσα&nbsp; ο ίδιος ανέφερε &nbsp;ως ιστορικό (βλ. ενδεικτ. το με στοιχ. (β) πιστοποιητικό, στο οποίο &nbsp;παραπέμπεται για εξέταση ΜΜΡΙ, όπου ο ίδιος ανέφερε υφιστάμενη αντιδικία με την εν διαστάσει σύζυγο). &nbsp;Σε κάθε περίπτωση&nbsp; οι ερωτικές ατασθαλίες του αιτούντος, που είχαν σχέση με τη διακοπή της έγγαμης συμβίωσης&nbsp; δεν πιθανολογήθηκε ότι επιδρούν και&nbsp; στην σχέση του &nbsp;με το τέκνο του, ώστε να είναι άτομο&nbsp; επικίνδυνο, με το οποίο θα έπρεπε&nbsp; η ανήλικη θυγατέρα του&nbsp; να μην έρχεται σε &nbsp;&nbsp;επαφή καθόλου ή αυτή να είναι εξαιρετικά περιορισμένη (δεν υπάρχουν ενδείξεις ότι η σεξουαλική &nbsp;διαταραχή που αποδίδεται στον αιτούντα έχει προεκτάσεις και σε άτομα νηπιακής, παιδικής ή εφηβικής ηλικίας,&nbsp; χωρίς να έχει αξία του ότι του είχε αποσταλεί σύνδεσμος&nbsp; με βίντεο όπου πρωταγωνιστούσε έφηβη, το οποίο δεν βρέθηκε αποθηκευμένο στον υπολογιστή του). Δεν πιθανολογήθηκε ακόμα ότι ο αιτών κάνει κατάχρηση αλκοόλ, αφού η κατάχρηση αυτού θα είχε επιπτώσεις στο επάγγελμά του. &nbsp;Εξάλλου, όπως εκτέθηκε&nbsp; η ανήλικη θυγατέρα των διαδίκων έχει ήδη συμπληρώσει ήδη &nbsp;τα 2 έτη (2 ετών και 5 μηνών), ηλικία &nbsp;&nbsp;στην οποία η σχέση και ο δεσμός με τη μητέρα αποτελούν τον ακρογωνιαίο λίθο της ομαλής και φυσιολογικής εξέλιξης ως ατόμου (βλ. την από 14.11.2018 γνωμάτευση του Κέντρου Ατομικής και Ομαδικής συμβουλευτικής θεραπείας). Όμως και η παρουσία του πατέρα είναι απαραίτητη, καθώς ο&nbsp; ρόλος του συμβάλλει στην διαμόρφωση του χαρακτήρα, της φυλετικής ταυτότητας του τέκνου και της επαφής με τον έξω κόσμο (βλ. την από 19.3.2018&nbsp; γνωμοδότηση της ψυχολόγου ……. του Διεπιστημονικού Κέντρου Ψυχολογικής και Θεραπευτικής υποστήριξης). Η σύναψη του απαραίτητου&nbsp; δεσμού με τον πατέρα, μπορεί να επιτευχθεί με την τακτική επικοινωνία μαζί του,&nbsp; που &nbsp;σημαίνει ότι μπορεί και επιβάλλεται &nbsp;το τέκνο έρχεται σε επαφή περισσότερες ώρες αυτόν,&nbsp; τον οποίο γνωρίζει κι έχει αναπτύξει οικειότητα. Ο ίδιος ο αιτών είναι ηλικίας 44 ετών ιατρός χειρουργός μαιευτήρας – γυναικολόγος και κρίνεται ότι&nbsp; τρέφει ειλικρινή αισθήματα αγάπης και στοργής για το τέκνο του κι&nbsp; ενδιαφέρεται για την ορθή σωματική και ψυχοπνευματική του ανάπτυξη. &nbsp;Εξάλλου, έχει διαμορφώσει στην οικία των γονέων του, όπου και ο ίδιος διαμένει, χώρο για την κατάκλιση της θυγατέρας του, όμως από τις προσκομιζόμενες φωτογραφίες προκύπτει ότι το κρεβατάκι έχει τεθεί σε&nbsp; σημείο που υπάρχει καναπές και μπουφές, δηλαδή σε χώρο σαλονιού – καθιστικού, που δεν παρέχει την αναγκαία ησυχία και ιδιωτικότητα &nbsp;για διανυκτέρευση του τέκνου και τη νύχτα. Ενόψει αυτών, δεν θα τεθούν περιορισμοί στην επικοινωνία του αιτούντος με τη θυγατέρα του, σε ότι αφορά &nbsp;την παρουσία τρίτων προσώπων (δηλαδή της ίδιας της καθ’ ής η αίτηση ή της βρεφοκόμου της) καλό θα ήταν πάντως στην επικοινωνία αυτή&nbsp; να λαμβάνουν μέρος&nbsp; και οι γονείς του και ιδίως η μητέρα του, ηλικίας 71 ετών χωρίς προβλήματα υγείας, &nbsp;για να τον βοηθά στις φροντίδες του νηπίου. Στο στάδιο αυτό δεν κρίνεται σκόπιμη η παραμονή του τέκνου&nbsp; στην οικία αυτού και &nbsp;τη νύχτα, στην οποία δεν έχει μέχρι στιγμής διανυκτερεύσει, ώστε να μην έχει εξοικειωθεί με αυτή. Συνεπώς το δικαίωμα επικοινωνίας του αιτούντος με την ανήλικη θυγατέρα του, με γνώμονα το συμφέρον αυτής &nbsp;θα πρέπει να καθορισθεί ως εξής : Κάθε Τετάρτη από ώρα 17.00 έως&nbsp; 20.00 και κάθε δεύτερο και τέταρτο Σαββατοκύριακο του μήνα από ώρα 10.00 έως 18.00 του Σαββάτου και&nbsp; από ώρα 12.00 έως 20.00 της Κυριακής (χωρίς διανυκτέρευση).&nbsp; &nbsp;Την&nbsp; περίοδο του Πάσχα, τα μονά έτη, Μεγάλη Δευτέρα, Μεγάλη Τρίτη και Μεγάλη Τετάρτη, από ώρα 11.00 έως ώρα 19.00 μ.μ. κάθε ημέρας χωρίς διανυκτέρευση, ενώ κατά τα ζυγά έτη την Δευτέρα, Τρίτη και Τετάρτη&nbsp;&nbsp; της διακαινησίμου εβδομάδας από ώρα 11.00 έως ώρα 19.00 κάθε ημέρας χωρίς διανυκτέρευση. Ειδικώς &nbsp;για το τρέχον Πάσχα του 2019 η επικοινωνία θα πραγματοποιηθεί &nbsp;την Πέμπτη, Παρασκευή και Σάββατο 2,3 και 4/5 &nbsp;της διακαινησίμου εβδομάδας &nbsp;τις ίδιες ώρες, μόνο εφόσον προηγηθεί επίδοση της παρούσας απόφασης τουλάχιστον έως τις&nbsp; 23/4 και δεν είχε η καθ΄ής για τις ημερομηνίες αυτές&nbsp; προγραμματισμένο ταξίδι, που θα αποδεικνύεται από την έκδοση εισιτηρίων και κρατήσεις ξενοδοχείων. Αν δεν γίνει επίδοση της απόφασης έως την άνω ημερομηνία η επικοινωνία θα ξεκινήσει μετά τις εορτές του Πάσχα και σε κάθε περίπτωση η πρώτη επικοινωνία&nbsp; θα ξεκινήσει επτά (7) ημέρες μετά&nbsp; την επίδοση της απόφασης. Κατά την περίοδο των Χριστουγέννων – Πρωτοχρονιάς, κατά τα μονά έτη στις&nbsp; 26, 27 και 28 Δεκεμβρίου από ώρα 11.00 έως ώρα 19.00 μ.μ κάθε ημέρας χωρίς διανυκτέρευση και κατά τα ζυγά έτη στις 31 Δεκεμβρίου, 1 και 2 Ιανουαρίου από ώρα 11.00 έως ώρα 19.00 μ.μ κάθε ημέρας χωρίς διανυκτέρευση. &nbsp;Κατά τη διάρκεια των θερινών διακοπών, κατά τα μονά έτη, το χρονικό διάστημα από 21 ως 28 Ιουλίου, καθημερινά από ώρα 10.00 π.μ. έως ώρα 20.00 μ.μ. κάθε ημέρας, χωρίς διανυκτέρευση και κατά τα ζυγά έτη από το χρονικό διάστημα από 1 ως 8 Αυγούστου καθημερινά από ώρα 10.00 π.μ. έως ώρα 20.00 μ.μ. εκάστης ημέρας. &nbsp;Ο αιτών θα παραλαμβάνει το τέκνο του από την οικία της μητέρας του και θα &nbsp;το παραδίδει στην ίδια, η οποία, ειδικώς&nbsp; για τις καθημερινές και τα Σαββατοκύριακα του μηνός Ιουλίου, όχι όμως και για&nbsp; το χρονικό διάστημα της θερινής&nbsp; επικοινωνίας του αιτούντος με το τέκνο του (21-28 Ιουλίου), νοείται &nbsp;και η&nbsp; εξοχική οικία της καθ’ ής στην Αρτέμιδα Αττικής. Από τους ανωτέρω χρόνους επικοινωνίας, εξαιρούνται τα χρονικά διαστήματα, κατά τα οποία το ανήλικο τέκνο θα απουσιάζει με τη μητέρα του λόγω διακοπών και ειδικότερα&nbsp; τα μονά έτη, το χρονικό διάστημα από 1- 20 Αυγούστου και τα ζυγά έτη από 10 – 31 Ιουλίου. &nbsp;Αν η καθ’ ής η αίτηση επιθυμεί να&nbsp; απουσιάσει με το τέκνο της σε άλλες ημερομηνίες θα πρέπει να το γνωστοποιήσει εγγράφως πριν 15 ημέρες&nbsp; στον αιτούντα, αναφέροντας και συγκεκριμένες εναλλακτικές ημερομηνίες για την πραγματοποίηση της επικοινωνίας του αιτούντος με τη θυγατέρα του, &nbsp;oι οποίες θα ισχύσουν μόνο αν ο αιτών δεν είχε προγραμματισμένο&nbsp; ταξίδι για τις συγκεκριμένες ημερομηνίες που θα&nbsp; αποδεικνύεται με τα εισιτήρια ή κρατήσεις ξενοδοχείων. Δεν κρίνεται σκόπιμη η χορήγηση δικαιώματος επικοινωνίας για επιπλέον ημέρες αργιών από τις παραπάνω (26<sup>η</sup> Οκτωβρίου ή 25<sup>η</sup> Μαρτίου).&nbsp; Κατόπιν αυτών η αίτηση θα πρέπει να γίνει δεκτή εν μέρει και ως ουσιαστικά βάσιμη, &nbsp;να ρυθμισθεί το δικαίωμα επικοινωνίας του αιτούντος με τον τρόπο, που προαναφέρθηκε με την καθ΄ής η αίτηση, και να επιβληθεί σε βάρος αυτής χρηματική ποινή ποσού &nbsp;διακοσίων (200 ευρώ)&nbsp; για κάθε παράβαση της απόφασης, &nbsp;όπως &nbsp;ορίζεται στο διατακτικό της απόφασης. Σε βάρος της καθ’ ής η αίτηση θα πρέπει να επιβληθούν μέρος των δικαστικών εξόδων του αιτούντος, ενόψει της εν μέρει νίκης και ήττας των διαδίκων (άρθρο 178 ΚΠολΔ).</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p>ΔΙΚΑΖΕΙ αντιμωλία των διαδίκων</p>
   <p>ΔΕΧΕΤΑΙ κατά ένα μέρος την αίτηση.</p>
   <p>ΜΕΤΑΡΡΥΘΜΙΖΕΙ την με αρ. 685/2017&nbsp; απόφαση του Μονομελούς Πρωτοδικείου Πειραιώς, διαδικασίας ασφαλιστικών μέτρων.</p>
   <p>ΟΡΙΖΕΙ προσωρινά το δικαίωμα επικοινωνίας του καθ’ού με την ανήλικη θυγατέρα του ως εξής : Κάθε Τετάρτη από ώρα 17.00 έως&nbsp; 20.00 και κάθε δεύτερο και τέταρτο Σαββατοκύριακο του μήνα από ώρα 10.00 έως 18.00 του Σαββάτου και&nbsp; από ώρα 12.00 έως 20.00 της Κυριακής.&nbsp;&nbsp; Την&nbsp; περίοδο του Πάσχα, τα μονά έτη, Μεγάλη Δευτέρα, Μεγάλη Τρίτη και Μεγάλη Τετάρτη, από ώρα 11.00 έως ώρα 19.00 μ.μ. κάθε ημέρας χωρίς διανυκτέρευση, ενώ κατά τα ζυγά έτη την Δευτέρα, Τρίτη και Τετάρτη&nbsp;&nbsp; της διακαινησίμου εβδομάδας από ώρα 11.00 έως ώρα 19.00 μ.μ κάθε ημέρας χωρίς διανυκτέρευση. Κατά την περίοδο των Χριστουγέννων – Πρωτοχρονιάς, κατά τα μονά έτη στις&nbsp; 26, 27 και 28 Δεκεμβρίου από ώρα 11.00 έως ώρα 19.00 μ.μ κάθε ημέρας χωρίς διανυκτέρευση και κατά τα ζυγά έτη στις 31 Δεκεμβρίου, 1 και 2 Ιανουαρίου από ώρα 11.00 έως ώρα 19.00 μ.μ. κάθε ημέρας χωρίς διανυκτέρευση, Κατά τη διάρκεια των θερινών διακοπών, κατά τα μονά έτη, το χρονικό διάστημα από 21 ως 28 Ιουλίου, καθημερινά από ώρα 10.00 π.μ. έως ώρα 19.00 μ.μ. κάθε ημέρας χωρίς διανυκτέρευση και κατά τα ζυγά έτη από το χρονικό διάστημα από 1 ως 8 Αυγούστου καθημερινά από ώρα 10.00 π.μ. έως ώρα 19.00 μ.μ. εκάστης ημέρας.&nbsp; Ειδικώς&nbsp; για το τρέχον Πάσχα του 2019 η επικοινωνία θα πραγματοποιηθεί&nbsp;&nbsp; την Πέμπτη, Παρασκευή και Σάββατο 2,3 και 4/5&nbsp; της διακαινησίμου εβδομάδας,&nbsp; τις ίδιες ώρες, μόνο εφόσον προηγηθεί επίδοση της παρούσας απόφασης τουλάχιστον έως τις&nbsp; 25/4 και δεν είχε η καθ΄ής για τις ημερομηνίες αυτές&nbsp; προγραμματισμένο ταξίδι, που θα αποδεικνύεται από την έκδοση εισιτηρίων και κρατήσεις ξενοδοχείων πριν την 25/4. Αν δεν γίνει επίδοση της απόφασης έως την άνω ημερομηνία η επικοινωνία θα ξεκινήσει μετά τις εορτές του Πάσχα και σε κάθε περίπτωση η πρώτη επικοινωνία&nbsp; της παρούσας απόφασης θα ξεκινήσει (7) επτά ημέρες μετά&nbsp; την επίδοση της απόφασης. Ο αιτών θα παραλαμβάνει το τέκνο του από την οικία της μητέρας του και θα&nbsp; το παραδίδει στην ίδια, η οποία ειδικώς&nbsp; για τις καθημερινές και τα Σαββατοκύριακα του μηνός Ιουλίου, όχι όμως και για&nbsp; το χρονικό διάστημα της θερινής&nbsp; επικοινωνίας του αιτούντος με το τέκνο του (21-28 Ιουλίου), νοείται&nbsp; και η&nbsp; εξοχική οικία της καθ’ ής στην Αρτέμιδα Αττικής. Από τους ανωτέρω χρόνους επικοινωνίας, εξαιρούνται τα χρονικά διαστήματα, κατά τα οποία το ανήλικο τέκνο θα απουσιάζει με τη μητέρα του λόγω διακοπών και ειδικότερα&nbsp; τα μονά έτη, το χρονικό διάστημα από 1- 20 Αυγούστου και τα ζυγά &nbsp;έτη από 10 – 31 Ιουλίου.&nbsp; Αν η καθ’ ής η αίτηση επιθυμεί να&nbsp; απουσιάσει με το τέκνο της σε άλλες ημερομηνίες θα πρέπει να το γνωστοποιήσει εγγράφως πριν 15 ημέρες&nbsp; στον αιτούντα, αναφέροντας και συγκεκριμένες εναλλακτικές ημερομηνίες για την πραγματοποίηση της επικοινωνίας του αιτούντος με τη θυγατέρα του, oι οποίες θα ισχύσουν μόνο αν ο αιτών δεν είχε προγραμματισμένο&nbsp; ταξίδι για τις συγκεκριμένες ημερομηνίες που θα&nbsp; αποδεικνύεται με τα &nbsp;αντίστοιχα εισιτήρια ή κρατήσεις ξενοδοχείων, που είχαν διενεργηθεί πριν περιέλθει σ’ αυτόν η&nbsp; έγγραφη γνωστοποίηση.</p>
   <p>ΑΠΕΙΛΕΙ χρηματική ποινή ποσού διακοσίων (200) ευρώ&nbsp; και προσωπική κράτηση δέκα (10) ημερών για κάθε παράβαση της απόφασης.</p>
   <p>ΕΠΙΒΑΛΛΕΙ σε βάρος της καθ΄ής η αίτηση μέρος των δικαστικών εξόδων του αιτούντος, τα οποία καθορίζει στο ποσό των τετρακοσίων (400) ευρώ.</p>
   <p>ΚΡΙΘΗΚΕ, αποφασίσθηκε και δημοσιεύθηκε στο ακροατήριό του την&nbsp; απόντων των διαδίκων και των πληρεξουσίων τους Δικηγόρων στις 16.4.2019</p>
   <p><strong>&nbsp; Ο ΔΙΚΑΣΤΗΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; &nbsp;Η ΓΡΑΜΜΑΤΕΑΣ</strong></p>
   <p>&nbsp;</p>
  </div><!-- .entry-content -->
 </article>
</div></div></div></body></html>