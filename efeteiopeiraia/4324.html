<html><body><h1>Αριθμός Απόφασης 204/2018</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=4324<br/><div class="content"><div class="content-inner">
 <article id="post-4324" class="entry entry-single post-4324 post type-post status-publish format-standard hentry category-18 category-25">
  <h1 class="entry-title entry--item h2">Αριθμός Απόφασης 204/2018</h1>
  <div class="entry-content entry--item">
   <div class="printomatic pom-small-black " id="id365" data-print_target="article"></div>
   <p style="text-align: center;"><strong>ΕΦΕΤΕΙΟ ΠΕΙΡΑΙΩΣ</strong></p>
   <p style="text-align: center;"><strong>Αριθμός απόφασης 204/2018</strong></p>
   <p style="text-align: center;"><strong>ΤΟ ΤΡΙΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p>Αποτελούμενο από τους Δικαστές Δήμητρα Τσουτσάνη, Πρόεδρο Εφετών, Χαρίκλεια Σαραμαντή, Εφέτη, Μαρία Δανιήλ, Εφέτη – Εισηγήτρια, και από τη Γραμματέα Γ.Λ.</p>
   <p>Συνεδρίασε, σε συμβούλιο, στις 20.3.3018, με την παρουσία και της Γραμματέως Γ. Λ., για να διασκεφθεί και αποφανθεί επί της με &nbsp;υπ’αριθμ. πρωτ. ΕΠ …../7.3.2018 δήλωσης εξαίρεσης της …., Εφέτη Πειραιώς, για τους σ’αυτήν αναφερόμενους λόγους, από την έκδοση απόφασης επί των με αριθμό πινακίου …… υποθέσεων, &nbsp;που συζητήθηκαν κατά τη δικάσιμο ……. ενώπιον του Μονομελούς Εφετείου Πειραιώς (Τμήμα Ναυτικών Διαφορών).Η ανωτέρω αίτηση κατατέθηκε δια της υπ’αριθμ. …/7.3.2018 Πράξης του Προέδρου του Τριμελούς Συμβουλίου Διεύθυνσης του Εφετείου Πειραιώς, στη Γραμματεία του Δικαστηρίου τούτου (με αριθμό κατάθεσης δικογράφου ../…./8.3.2018), και προσδιορίσθηκε για την ανωτέρω δικάσιμο.<strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </strong><strong>&nbsp;</strong></p>
   <p style="text-align: center;"><strong>ΑΦΟΥ ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center;"><strong>ΣΚΕΦΤΗΚΕ ΚΑΤΑ ΤΟ ΝΟΜΟ</strong></p>
   <p>Από τη διάταξη του άρθρου 52 παρ. 1 του ΚΠολΔ προκύπτει ότι δικαστές, εισαγγελείς και υπάλληλοι της γραμματείας, με οποιαδήποτε ιδιότητα και αν ενεργούν, μπορούν να προτείνουν την εξαίρεση τους ή να εξαιρεθούν από οποιονδήποτε διάδικο, μεταξύ άλλων περιπτώσεων και αν έχουν προκαλέσει ή προκαλούν υπόνοια μεροληψίας, ιδίως δε αν έχουν με κάποιο διάδικο ιδιαίτερη φιλία, ιδιαίτερες σχέσεις καθηκόντων ή εξάρτησης, έριδα ή έχθρα. Εξάλλου από τη διάταξη του άρθρου 55 § 3 του ΚΠολΔ προκύπτει ότι δικαστές μονομελών πρωτοδικείων και ειρηνοδίκες, καθώς και υπάλληλοι της γραμματείας τους, αν υπάρχει λόγος εξαίρεσης τους, οφείλουν να το δηλώσουν στον πρόεδρο του πολυμελούς πρωτοδικείου και να απόσχουν από τα καθήκοντα τους εωσότου αυτό αποφασίσει, ενώ από τη διάταξη της παραγράφου 4 του ίδιου παραπάνω άρθρου προκύπτει ότι το δικαστήριο αποφασίζει χωρίς τη συμμετοχή εκείνου που υπέβαλε τη δήλωση και χωρίς συζήτηση στο ακροατήριο. Από τις συνδυασμένες διατάξεις των άρθρων 52 παρ. 1 περ. στ΄ του ΚΠολΔ και 6 παρ. 1 της ΕΣΔΑ που υπηρετούν πρωτίστως την αμεροληψία της δικαιοσύνης, σαφώς προκύπτει ότι οι δικαστές μπορούν να προτείνουν την εξαίρεσή τους ή να εξαιρεθούν από οποιοδήποτε διάδικο, αν προκαλούν υπόνοια μεροληψίας. Η δήλωση αυτού του κωλύματος δεν υπόκεινται σε κανένα χρονικό περιορισμό και μπορεί να γίνει και κατά τη μελέτη της υπόθεσης προς διάσκεψη. Επομένως, αν αποφασιστεί η εξαίρεση του δηλούντος το λόγο εξαίρεσης δικαστή και δεδομένου ότι αυτός μέχρι την έκδοση της σχετικής απόφασης οφείλει να απόσχει από την εκδίκαση της υπόθεσης, τότε, εφόσον έχει ήδη συζητηθεί, θα επαναληφθεί η συζήτηση, σύμφωνα με τη διάταξη του άρθρου 307 του ΚΠολΔ (ΑΠ 2177/2007, ΑΠ 1855/2007, ΑΠ 175/2007, (ΑΠ 673/2003). Για την ευδοκίμηση αίτησης εξαίρεσης αρκεί κατά το άρθρο 60 του ίδιου Κώδικα, απλή πιθανολόγηση των λόγων αυτής. Συνεπώς, ενόψει των ανωτέρω, νόμιμα φέρεται ενώπιον του Δικαστηρίου τούτου, συνεδριάζοντος σε Συμβούλιο, η από 7.3.2018 δήλωση κωλύματος (αυτοεξαίρεσης) της Εφέτη Πειραιώς ….., από την έκδοση απόφασης επί των με αριθμό πινακίου ….. υποθέσεων, που συζητήθηκαν κατά τη δικάσιμο της …… ενώπιον του Μονομελούς Εφετείου Πειραιώς (Τμήμα Ναυτικών Διαφορών), η οποία υποβλήθηκε προς τον Πρόεδρο του Τριμελούς Συμβουλίου Διεύθυνσης του Εφετείου Πειραιώς. Πρέπει, επομένως, να διερευνηθεί περαιτέρω κατ’ουσίαν.</p>
   <p>Στην προκειμένη περίπτωση από τα έγγραφα της δικογραφίας πιθανολογήθηκαν τα εξής: Κατά τη δικάσιμο της ….. συνεκφωνήθηκαν και συζητήθηκαν υπό την προεδρία της ανωτέρω δηλούσας Δικαστή, οι υπ’αριθμ.πινακίου ….. υποθέσεις, που αφορούν σε δύο εφέσεις των εναγομένων κατά της υπ’αριθμ.113/2015 οριστικής απόφασης του Μονομελούς Πρωτοδικείου Πειραιώς, με την οποία συνεκδικάσθηκαν πλείονες αγωγές για επιδίκαση χρηματικής ικανοποίησης λόγω ηθικής βλάβης σε τραυματισθέντα και λόγω ψυχικής οδύνης στους συγγενείς αποβιωσάντων σε ναυτεργατικό ατύχημα, που έλαβε χώρα στη ναυπιγοεπισκευαστική ζώνη του Περάματος Αττικής στις 24.7.2008. Κατά τη μελέτη της υπόθεσης αυτής, η ανωτέρω Δικαστής διαπίστωσε ότι υπήρξε μέλος της σύνθεσης του Τριμελούς Εφετείου Πλημμελημάτων Πειραιώς, ενώπιον του οποίου κατά το έτος 2015, εκδικάσθηκαν οι εφέσεις των κατηγορουμένων (ήδη εναγομένων – εκκαλούντων) κατά της υπ’αριθμ. ΒΤ 4339/29.7.2013 απόφασης του Τριμελούς Πλημμελειοδικείου Πειραιώς. Ακολούθως, εκδόθηκε η υπ’αριθμ. 812, 886, 939, 1127, 1128 1130, 1131, 1132, 1133, και 1134/2015 απόφαση,&nbsp; με την οποία κηρύχθηκαν ένοχοι οι κατηγορούμενοι για την πρόκληση των θανάτων και των σωματικών βλαβών, και επιβλήθηκαν σ’αυτούς πολυετείς ποινές φυλάκισης, που μετατράπηκαν σε χρηματικές. Με την ίδια απόφαση επιδικάσθηκε στους περισσότερους από τους ήδη ενάγοντες – εφεσιβλήτους η απ’αυτούς αιτηθείσα χρηματική ικανοποίηση λόγω ψυχικής οδύνης μετά από άσκηση εκ μέρους τους πολιτικής αγωγής ενώπιον του ποινικού Δικαστηρίου. Ενόψει των ανωτέρω συνάγεται, κατ’αρχήν ότι η ανωτέρω δικαστική λειτουργός έχει ήδη εκφέρει κρίση επί του συγκεκριμένου βιοτικού συμβάντος. Εξαιτίας δε τούτου, το Δικαστήριο κρίνει ότι ενδέχεται να δημιουργηθεί στους διαδίκους, έστω και αβασίμως, η υπόνοια ότι η κρίση της επί των ανωτέρω υποθέσεων, που αφορούν στην αστική ευθύνη των τότε κατηγορουμένων και ήδη εκκαλούντων ως προς τα αυτά ζητήματα, δεν θα είναι αντικειμενική, αλλά θα έχει στοιχεία προκατάληψης. Ενόψει των ανωτέρω και της διατάξης του άρθρου 6 παρ.&nbsp; 1 της από 4ης Νοεμβρίου 1950 της Σύμβασης της Ρώμης, που κυρώθηκε με το ΝΔ 53/1974, κατά την οποία κάθε πρόσωπο έχει δικαίωμα όπως η υπόθεση του δικασθεί δικαίως από αμερόληπτο και ανεξάρτητο δικαστήριο, το Δικαστήριο τούτο άγεται στην κρίση ότι υπάρχει λόγος εξαίρεσης της δηλούσας, για λόγους ευπρέπειας και διαφύλαξης της Δικαιοσύνης από διαδόσεις που βλάπτουν την πίστη των πολιτών στο αμερόληπτο της κρίσης των οργάνων αυτής. Κατ’ ακολουθίαν των προαναφερομένων, πρέπει να γίνει δεκτή η δήλωση εξαίρεσης της ανωτέρω Δικαστή από την έκδοση απόφασης επί των προαναφερόμενων υποθέσεων, οι οποίες πρέπει να εκδικασθούν από άλλο Δικαστή, που θα ορισθεί αρμοδίως, καθώς είναι ενδεχόμενο να δημιουργηθεί στους διαδίκους δυσπιστία ως προς το αμερόληπτο της κρίσης της.</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p><strong>ΑΠΟΦΑΙΝΕΤΑΙ </strong>ότι η Εφέτης Πειραιώς ,,,, είναι εξαιρετέα από την έκδοση απόφασης επί των με αριθμό πινακίου ,,,,υποθέσεων, που συζητήθηκαν κατά τη δικάσιμο της ,,,,,, ενώπιον του Μονομελούς Εφετείου Πειραιώς (Τμήμα Ναυτικών Διαφορών).</p>
   <p><strong>&nbsp;ΔΙΑΤΑΣΣΕΙ </strong>την επανάληψη της συζήτησης των υποθέσεων αυτών σε νέα δικάσιμο, που θα οριστεί με την επιμέλεια του Εφετείου Πειραιώς.</p>
   <p>Κρίθηκε και αποφασίστηκε στον Πειραιά στις 20 Μαρτίου 2018.</p>
   <p><strong>Η ΠΡΟΕΔΡΟΣ&nbsp;&nbsp;&nbsp;&nbsp;&nbsp; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Η ΓΡΑΜΜΑΤΕΑΣ</strong></p>
   <p><strong>&nbsp;</strong></p>
   <p><strong>&nbsp;</strong></p>
   <p><strong>&nbsp;</strong></p>
   <p>&nbsp;</p>
   <p>Δημοσιεύθηκε σε δημόσια συνεδρίαση στο ακροατήριό του, στον Πειραιά στις 20 Μαρτίου 2018.</p>
   <p><strong>Η ΠΡΟΕΔΡΟΣ&nbsp;&nbsp;&nbsp;&nbsp;&nbsp; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Η ΓΡΑΜΜΑΤΕΑΣ</strong></p>
  </div><!-- .entry-content -->
 </article>
</div></div></div></body></html>