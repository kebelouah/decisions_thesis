<html><body><h1>Αριθμός απόφασης 269/2019</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=2185<br/><div class="content"><div class="content-inner">
 <article id="post-2185" class="entry entry-single post-2185 post type-post status-publish format-standard hentry category-18 category-25">
  <h1 class="entry-title entry--item h2">Αριθμός απόφασης 269/2019</h1>
  <div class="entry-content entry--item">
   <div class="printomatic pom-small-black " id="id3940" data-print_target="article"></div>
   <p><strong>ΕΛΛΗΝΙΚΗ ΔΗΜΟΚΡΑΤΙΑ</strong></p>
   <p><strong>ΕΦΕΤΕΙΟ ΠΕΙΡΑΙΩΣ</strong></p>
   <p style="text-align: center;"><strong>Αριθμός απόφασης&nbsp;&nbsp; 269/2019</strong></p>
   <p style="text-align: center;"><strong>ΤΟ ΤΡΙΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p>ΣΥΓΚΡΟΤΗΘΗΚΕ από τους Δικαστές Αμαλία Μήλιου, Πρόεδρο Εφετών, Γεωργία Λάμπρου, Αγγελική Δέτση – Εισηγήτρια, Εφέτες, και από τη γραμματέα Γ.Λ..</p>
   <p style="text-align: center;"><strong>ΑΦΟΥ ΜΕΛΕΤΗΣΕ ΤΗ ΔΙΚΟΓΡΑΦΙΑ</strong><br> <strong>ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <p>Από τις διατάξεις του άρθρου 524 §§ 1 και 3 ΚΠολΔ -ως ίσχυε πριν την τροποποίησή του με τον Ν. 4335/2015, ενόψει της κατάθεσης της ένδικης έφεσης στις 14-5-2014- σε συνδ. με τα άρθρα 271 και 272 ΚΠολΔ, συνάγεται ότι, αν ο εκκαλών δεν εμφανιστεί ή δεν λάβει μέρος κανονικά στη συζήτηση, το δευτεροβάθμιο δικαστήριο έχει υποχρέωση να ερευνήσει την ύπαρξη ή μη της κλήτευσής του και, αν μεν δεν κλητεύθηκε ή δεν κλητεύθηκε νομίμως ή εμπροθέσμως για να παραστεί κατά τη συζήτηση της έφεσης, το δικαστήριο κηρύσσει τη συζήτηση απαράδεκτη, αν δε αντιθέτως επισπεύδει ο εκκαλών τη συζήτηση ή κλητεύθηκε νομίμως και εμπροθέσμως να παραστεί σε αυτή, η έφεση απορρίπτεται ως ανυποστήρικτη. Η απόρριψη της έφεσης λόγω ερημοδικίας του εκκαλούντος γίνεται κατ’ ουσίαν και όχι κατά τον τύπο, καθόσον, παρά το ότι στην πραγματικότητα οι λόγοι της έφεσης δεν εξετάζονται ως προς το παραδεκτό και την βασιμότητα τους, θεωρείται κατά πλάσμα του νόμου, ότι είναι αβάσιμοι και για την αιτία αυτή είναι πάντοτε απορριπτέοι, αφού δεν δίδεται στο δικαστήριο η δυνατότητα έκδοσης αντίθετης απόφασης περί αποδοχής τους (ΑΠ 574/2016, ΑΠ 268/2016 ΝΟΜΟΣ).</p>
   <p>Στην προκειμένη περίπτωση φέρεται για συζήτηση η από 14-5-2014 και με αρ. κατάθ. …../14-5-2014 έφεση των ηττηθέντων στον πρώτο βαθμό ανακοπτόντων, ήδη εκκαλούντων, κατά της υπ’ αρ. 4790/2013 οριστικής αποφάσεως του Πολυμελούς Πρωτοδικείου Πειραιώς, που εκδόθηκε ερήμην τους, κατά την τακτική διαδικασία, επί της με ημερομηνία 8-11-2011 και αρ. κατάθ. …/2011 ανακοπής τους στρεφόμενης κατά της καθ’ ης η ανακοπή τράπεζας και ήδη εφεσίβλητης. Η συζήτηση της εφέσεως προσδιορίστηκε αρχικά, με επιμέλεια του πληρεξουσίου δικηγόρου της εφεσίβλητης (βλ. με αρ. κατάθ. ../…/2015 έκθεση προσδιορισμού δικασίμου της γραμματέα του Δικαστηρίου τούτου), για την δικάσιμο της 4<sup>ης</sup>-2-2016, οπότε, όμως ματαιώθηκε. Με την από 26-9-2017 και αρ. κατάθ. …/…/2017 κλήση της εφεσίβλητης η συζήτηση της ένδικης έφεσης προσδιορίστηκε εκ νέου, αρχικά για τη δικάσιμο της 3<sup>ης</sup>-5-2018, οπότε αναβλήθηκε για τη δικάσιμο, που αναφέρεται στην αρχή της παρούσας απόφασης, εγγραφομένη στο οικείο πινάκιο και επέχουσα, συνεπώς, θέση κλητεύσεως όλων των διαδίκων. Κατά την τελευταία ορισθείσα μετ’ αναβολή δικάσιμο, ωστόσο, οι εκκαλούντες δεν εμφανίστηκαν στο ακροατήριο, κατά την εκφώνηση της υποθέσεως στη σειρά της από το πινάκιο, ούτε εκπροσωπήθηκαν από πληρεξούσιο δικηγόρο, καίτοι είχαν κλητευτεί για την αρχικά ορισθείσα δικάσιμο (της 3<sup>ης</sup>-5-2018) νομότυπα και εμπρόθεσμα, κατ’ άρθρο 143 § 3 ΚΠολΔ, με επίδοση στον υπογράψαντα την ένδικη έφεση πληρεξούσιο δικηγόρο των εκκαλούντων αντιγράφου της άνω κλήσης με την κάτωθι αυτού έκθεση κατάθεσης δικογράφου και προσδιορισμού δικασίμου της γραμματέα του Δικαστηρίου τούτου (βλ. με αρ. …../4-10- 2017 έκθεση επίδοσης του δικαστικού επιμελητή στην περιφέρεια του Εφετείου Αθηνών, …., που προσκομίζει η εφεσίβλητη). Συνεπώς, πρέπει να δικαστούν ερήμην και ακολούθως, ν’ απορριφθεί η έφεσή τους ως ανυποστήρικτη. Επίσης, θα πρέπει να οριστεί το νόμιμο παράβολο για την περίπτωση που οι ερημοδικασθέντες εκκαλούντες θα ασκήσουν ανακοπή ερημοδικίας κατά της απόφασης αυτής (άρθρα 501 και 502 § 1 και 505 § 2 ΚΠολΔ). Τέλος, πρέπει η δικαστική δαπάνη της εφεσίβλητης, του παρόντος βαθμού δικαιοδοσίας, να επιβληθεί σε βάρος των εκκαλούντων λόγω της ήττας τους (άρθρα 176, 183, 189 και 191 § 2), όπως ορίζεται στο διατακτικό, καθώς και να διαταχθεί η εισαγωγή του κατατεθέντος από τους εκκαλούντες παράβολου στο δημόσιο ταμείο (άρθρο 494 § 3 ΚΠολΔ).</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p>ΔΙΚΑΖΕΙ ερήμην των εκκαλούντων.</p>
   <p>ΟΡΙΖΕΙ το παράβολο για την περίπτωση άσκησης ανακοπής ερημοδικίας στο ποσό των διακοσίων τριάντα (230) ευρώ για κάθε ανακόπτοντα.</p>
   <p>ΑΠΟΡΡΙΠΤΕΙ την έφεση κατά της υπ’ αριθμό 4790/2013 οριστικής απόφασης του Πολυμελούς Πρωτοδικείου Πειραιώς.</p>
   <p>ΕΠΙΒΑΛΛΕΙ στους εκκαλούντες τα δικαστικά έξοδα της εφεσίβλητης, για τον παρόντα βαθμό δικαιοδοσίας, τα οποία ορίζει σε εξακόσια (600) ευρώ.</p>
   <p>ΔΙΑΤΑΣΣΕΙ την εισαγωγή του κατατεθέντος από τους εκκαλούντες παράβολου στο δημόσιο ταμείο.</p>
   <p>ΚΡΙΘΗΚΕ και αποφασίσθηκε στον Πειραιά, στις 4 Απριλίου 2019, δημοσιεύτηκε δε στο ίδιο μέρος, σε έκτακτη δημόσια στο ακροατήριό του συνεδρίαση, στις&nbsp; 10 Μαΐου 2019, χωρίς την παρουσία των διαδίκων και των πληρεξουσίων δικηγόρων τους.</p>
   <p><strong>Η ΠΡΟΕΔΡΟΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Η ΓΡΑΜΜΑΤΕΑΣ</strong></p>
   <p>&nbsp;</p>
  </div><!-- .entry-content -->
 </article>
</div></div></div></body></html>