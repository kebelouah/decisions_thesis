<html><body><h1>Αριθμός Απόφασης 650/2019</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=3716<br/><div class="content"><div class="content-inner">
 <article id="post-3716" class="entry entry-single post-3716 post type-post status-publish format-standard hentry category-20 category-18">
  <h1 class="entry-title entry--item h2">Αριθμός Απόφασης 650/2019</h1>
  <div class="entry-content entry--item">
   <div class="printomatic pom-small-black " id="id5567" data-print_target="article"></div>
   <p><strong>ΕΦΕΤΕΙΟ ΠΕΙΡΑΙΩΣ</strong></p>
   <p><strong>ΝΑΥΤΙΚΟ ΤΜΗΜΑ</strong></p>
   <p style="text-align: center;"><strong>Αριθμός Απόφασης&nbsp;&nbsp;&nbsp;&nbsp;&nbsp;&nbsp;&nbsp; </strong><strong>650</strong> <strong>/2019</strong></p>
   <p style="text-align: center;"><strong>ΤΟ ΜΟΝΟΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p>Συγκροτήθηκε από την Δικαστή Ελένη Νικολακοπούλου, Εφέτη, η οποία ορίσθηκε από τον Πρόεδρο του Τριμελούς Συμβουλίου Διευθύνσεως του Εφετείου Πειραιώς και από τη Γραμματέα Γ.Λ..</p>
   <p style="text-align: center;"><strong>ΑΦΟΥ ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center;"><strong>ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Σύμφωνα με τις διατάξεις του άρθρου 524 παρ. 4 του ΚΠολΔ (όπως το άρθρο 524 αντικαταστάθηκε από το άρθρο 44 παρ. 1 του ν. 3994/2011 και η συγκεκριμένη παράγραφος εξακολουθεί να ισχύει υπό τον Ν.4335/2015, που εφαρμόζεται για τα κατατεθειμένα από 1.1.2016 ένδικα μέσα), σε συνδυασμό με εκείνες του άρθρου 271 παρ. 1 και 2 ΚΠολΔ (όπως οι παράγραφοι αυτές αντικαταστάθηκαν από το άρθρο 1 άρθρο δεύτερο παρ. 2 του Ν.4335/2015 – ΦΕΚ Α΄ 87/23.7.2015) και τις διατάξεις του άρθρου 591 παρ.1 α΄ ΚΠολΔ (όπως αντικαταστάθηκε με το άρθρο 1 άρθρο τέταρτο του Ν.4335/2015), που εφαρμόζονται στην διαδικασία της δευτεροβάθμιας δίκης, κατ’εφαρμογή του άρθρου 524 παρ.1 ΚΠολΔ (όπως η παρ. 1 αντικαταστάθηκε από το άρθρο 1 άρθρο τρίτο του Ν.4335/2015)<em>, </em>αν ο εφεσίβλητος δεν λάβει μέρος κανονικά στη δίκη, το Δικαστήριο εξετάζει αυτεπαγγέλτως, αν η έφεση και η κλήση για συζήτηση, επιδόθηκαν σε αυτόν νόμιμα και εμπρόθεσμα και σε περίπτωση ερημοδικίας του εφεσίβλητου, ως προς την έφεση, η διαδικασία προχωρεί σαν να ήταν και αυτός παρών, διαφορετικά κηρύσσεται απαράδεκτη η συζήτηση. Το Δικαστήριο λαμβάνει υπόψη το εισαγωγικό δικόγραφο της δίκης, τις προτάσεις που υποβλήθηκαν από το διάδικο, που δεν εμφανίσθηκε, κατά την πρωτοβάθμια δίκη, καθώς και τα πρακτικά και τις εκθέσεις που λήφθηκαν κατ’ αυτήν, αντίγραφα των οποίων είναι υποχρεωμένος να προσκομίσει μέσα σε πέντε ημέρες από τη συζήτηση ο παριστάμενος διάδικος, διαφορετικά κηρύσσεται απαράδεκτη η συζήτηση.</p>
   <p>Στην προκειμένη περίπτωση από την υπ’αριθμ.β΄ …./8-6-2018 έκθεση επίδοσης του δικαστικού επιμελητή του Πρωτοδικείου Πειραιώς, ……., την οποία προσκομίζει και επικαλείται ο εκκαλών, προκύπτει ότι ακριβές αντίγραφο της από 28.2.2018 και με αριθμό εκθέσεως καταθέσεως στην γραμματεία του πρωτοβάθμιου Δικαστηρίου ……../5.3.2018 και προσδιορισμού ενώπιον του παρόντος Δικαστηρίου ………./27.3.2018 έφεσης του, κατά της εφεσίβλητης αλλοδαπής εταιρείας, νομίμως εκπροσωπουμένης, που στρέφεται κατά της υπ’αριθμ. 3417/2017 οριστικής απόφασης του Μονομελούς Πρωτοδικείου Πειραιώς, που εκδόθηκε κατ’ αντιμωλία των διαδίκων και κατά την ειδική διαδικασία των περιουσιακών-εργατικών διαφορών (άρθρα 614 και 621 επομ. ΚΠολΔ και 82 ΚΙΝΔ), επί της από 8-9-2016 και με αριθμό εκθέσεως καταθέσεως …………../2016 αγωγής του εκκαλούντος, σε βάρος της εναγομένης, ήδη εφεσίβλητης, με την πράξη καταθέσεως και ορισμού δικασίμου και κλήση για συζήτηση κατά την αρχικά ορισθείσα δικάσιμο της 18<sup>ης</sup>.10.2018, κατά την οποία η συζήτηση της έφεσης αναβλήθηκε για τη δικάσιμο, που αναφέρεται στην αρχή της παρούσας, επιδόθηκε, κατ’εφαρμογή των οριζομένων στο άρθρο 128 παρ.4 ΚΠολΔ σε συνδυασμό με το άρθρο 129 παρ.2 ΚΠολΔ, με θυροκόλληση, παρουσία μάρτυρα, στην αναφερόμενη για πρώτη φορά με τις παρούσες προτάσεις του εκκαλούντος, διεύθυνση επί της ………. στο Μοσχάτο, της έδρας της ελληνικής ναυτικής εταιρείας με την επωνυμία “…………….”, ως νόμιμη εκπρόσωπο στην Ελλάδα της αλλοδαπής εδρεύουσας στις Νήσους Μάρσαλ εφεσίβλητης εταιρείας και διαχειρίστρια του επίδικου πλοίου πλοιοκτησίας της, επακολουθεισών και των λοιπών προβλεπομένων επιδόσεων, με απόδειξη παράδοσης στο οικείο αστυνομικό τμήμα και αποστολής ταχυδρομικής ειδοποίησης στην ανωτέρω εκπρόσωπο εταιρεία, λόγω του ότι δεν βρέθηκε ο νόμιμος εκπρόσωπος αυτής στον ανωτέρω τόπο, ούτε κάποιο από τα αναφερόμενα στην παράγραφο 1 του άρθρου 129§1 ΚΠολΔ πρόσωπα. Πλην όμως, από κανένα στοιχείο της δικογραφίας δεν προκύπτει ότι η έδρα της εν λόγω εταιρείας, που απευθύνεται η επίδοση, βρίσκεται στην ως άνω διεύθυνση στο Μοσχάτο επί της λεωφόρου ……….. Τουναντίον, από τα εισαγωγικά δικόγραφα τόσο της πρωτοβάθμιας, όσο και της δευτεροβάθμιας δίκης, αγωγή και έφεση αντίστοιχα, τα ταυτάριθμα με την εκκαλουμένη πρακτικά δημόσιας συνεδρίασης του πρωτόδικου Δικαστηρίου, τα λοιπά διαδικαστικά έγγραφα, ήτοι τις από 5.12.1016 και 6.12.2016 κατατεθειμένες στο ακροατήριο του πρωτοβάθμιου Δικαστηρίου προτάσεις των διαδίκων αντιστοίχως, την από 20.10.2016 κλήση του ενάγοντος προς συζήτηση της υπόθεσης ενώπιον του πρωτοβάθμιου Δικαστηρίου, κατόπιν ματαίωσης της και τις από 13.10.2016 και 28.11.2016 κλήσεις του ενάγοντος, ήδη εκκαλούντος, προς εξέταση μαρτύρων, σε συνδυασμό με τις επικαλούμενες και προσκομιζόμενες οικείες εκθέσεις επίδοσης, αλλά και τα λοιπά σχετικά αποδεικτικά στοιχεία, προκύπτει ότι η έδρα της προς επίδοση εταιρείας, με την ιδιότητα της νομίμου εκπροσώπου στην Ελλάδα και διαχειρίστριας της εναγομένης, ήδη εφεσίβλητης, αλλοδαπής εταιρείας, βρίσκεται στον Πειραιά επί της οδού … αρ….., όπου πάντα παρελάμβανε τα προς επίδοση έγγραφα για λογαριασμό της εταιρείας αυτής, η αρμόδια υπάλληλο της, ……… και τούτο δεν αναιρείται από κανένα πρόσφορο αποδεικτικό στοιχείο, ούτε ο εκκαλών επικαλείται κάποιο, μήτε δικαιολογεί, με την προσκόμιση των αναγκαίων σχετικών, την διαλαμβανόμενη το πρώτον με τις προτάσεις του ενώπιον του παρόντος Δικαστηρίου φερόμενη διαφορετική, ως άνω, έδρα τούτης. Σημειωτέον, ότι στην διεύθυνση αυτή, δεν ανευρέθη ούτε ο νόμιμος εκπρόσωπος της, ούτε κάποιο εξουσιοδοτημένο πρόσωπο για την παραλαβή του προς επίδοση δικογράφου, αλλά έλαβε χώρα θυροκόλληση, κατά τα προεκτεθέντα, χωρίς όμως να προκύπτει ότι στον εν λόγω τόπο η εταιρεία αυτή διατηρεί γραφείο ή κατάστημα. Ενόψει των ανωτέρω, δεν προκύπτει νομότυπη επίδοση της έφεσης στον τόπο, που βρίσκεται η έδρα της ανωτέρω εταιρείας στον Πειραιά, ως νομίμου εκπροσώπου στην Ελλάδα και διαχειρίστριας, της εφεσίβλητης αλλοδαπής εταιρείας. Κατά συνέπεια, ενόψει των προαναφερθέντων στην μείζονα σκέψη, πρέπει να κηρυχθεί απαράδεκτη η συζήτηση της υπό κρίση εφέσεως.</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p>Δικάζει ερήμην της εφεσίβλητης εταιρείας την ένδικη έφεση.</p>
   <p>Κηρύσσει απαράδεκτη τη συζήτηση της.</p>
   <p>Κρίθηκε, αποφασίσθηκε και δημοσιεύθηκε στον Πειραιά σε έκτακτη, δημόσια στο ακροατήριο του συνεδρίαση, χωρίς την παρουσία των διαδίκων και των πληρεξουσίων δικηγόρων τους, στις 5 Νοεμβρίου 2019.</p>
   <p><strong>&nbsp;</strong></p>
   <p><strong>Η ΠΡΟΕΔΡΟΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Η ΓΡΑΜΜΑΤΕΑΣ</strong></p>
   <p><strong>&nbsp;</strong></p>
  </div><!-- .entry-content -->
 </article>
</div></div></div></body></html>