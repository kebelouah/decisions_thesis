<html><body><h1>Αριθμός απόφασης 492/2020</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=5944<br/><div class="content"><div class="content-inner">
 <article id="post-5944" class="entry entry-single post-5944 post type-post status-publish format-standard hentry category-20 category-18">
  <h1 class="entry-title entry--item h2">Αριθμός απόφασης 492/2020</h1>
  <div class="entry-content entry--item">
   <div class="printomatic pom-small-black " id="id4215" data-print_target="article"></div>
   <p>ΕΦΕΤΕΙΟ ΠΕΙΡΑΙΩΣ</p>
   <p><strong>ΤΜΗΜΑ ΝΑΥΤΙΚΩΝ ΔΙΑΦΟΡΩΝ</strong></p>
   <p style="text-align: center"><strong>Αριθμός απόφασης</strong></p>
   <p style="text-align: center"><strong>492/2020</strong></p>
   <p style="text-align: center"><strong>ΤΟ ΤΡΙΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Αποτελούμενο από τους Δικαστές Μαρία Κωττάκη, Προεδρεύουσα Εφέτη (κωλυομένων των υπηρετούντων Προέδρων Εφετών και των αρχαιοτέρων Εφετών), Μαρία Δανιήλ, Εφέτη – Εισηγήτρια, Θεόκλητο Καρακατσάνη, Εφέτη, και από τη Γραμματέα Τ.Λ.</p>
   <p style="text-align: center"><strong>ΑΦΟΥ ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center"><strong>ΣΚΕΦΤΗΚΕ ΚΑΤΑ ΤΟ ΝΟΜΟ</strong></p>
   <p><strong>&nbsp;</strong>Με την κρινόμενη αίτηση ο αιτούντες, Χημικοί Μιχανικοί, διορισθέντες πραγματογνώμονες, με &nbsp;την υπ’αριθμ. 374/2018 απόφαση του παρόντος Δικαστηρίου, σε αντικατατάσταση των πραγματογνωμόνων, της αυτής ειδικότητας, που διορίσθηκαν με την υπ’αριθμ. 169/2017 απόφαση του ιδίου Δικαστηρίου, προκειμένου να γνωμοδοτήσουν επί των ειδικότερα αναφερομένων στην υπ’αριθμ.169/2017 απόφαση θεμάτων της επιστήμης τους, ζητούν να παραταθεί η ορισθείσα με την ανωτέρω (υπ’αριθμ.167/2017) απόφαση οκτάμηνη προθεσμία προς υποβολή της έγγραφης γνωμοδότησής τους για χρονικό διάστημα έξι (6) μηνών από τη λήξη της, επικαλούμενοι αδυναμία, για λόγους που δεν αφορούν τους ίδιους, διεξαγωγής της πραγματογνωμοσύνης και κατάρτισης της έγγραφης γνωμοδότησής τους εντός της αρχικά ταχθείσας προς αυτούς προθεσμίας.</p>
   <p>Η ανωτέρω αίτηση παραδεκτά εισάγεται για να συζητηθεί ενώπιον του παρόντος Δικαστηρίου, που είναι καθ’ύλην και κατά τόπον αρμόδιο να επιληφθεί επ’αυτής, ως το δικαστήριο, που διέταξε τη διεξαγωγή της πραγματογνωμοσύνης, και είναι νόμιμη, στηριζόμενη στη διάταξη του άρθρου 383 παρ.1 του ΚΠολΔ. Πρέπει, επομένως, ν’ερευνηθεί περαιτέρω κατ’ουσίαν, χωρίς ν’απαιτείται κλήτευση των διαδίκων της δίκης, στο πλαίσιο της οποίας διορίσθηκαν οι αιτούντες πραγματογνώμονες.</p>
   <p>Από την εκτίμηση των ενώπιον αυτού του Δικαστηρίου προσκομισθέντων εγγράφων, αποδεικνύονται τα κάτωθι: Με την υπ’αριθμ. 374/2018 απόφαση του παρόντος Δικαστηρίου διορίσθηκαν οι αιτούντες, Διπλωματούχοι Χημικοί Μηχανικοί, πραγματογνώμονες, σε αντικατάσταση των πραγματογνωμόνων, που διορίσθηκαν με την υπ’αριθμ.169/2017 μη οριστική απόφαση του ιδίου Δικαστηρίου, η οποία εκδόθηκε επί έφεσης, προσθέτων λόγων έφεσης και αντέφεσης, απάντων στρεφομένων κατά της υπ’αριθμ. 465/2014 οριστικής απόφασης του Πολυμελούς Πρωτοδικείου Πειραιώς. Οι διορισθέντες με την υπ’αριθμ.169/2017 απόφαση πραγματογνώμονες κλήθηκαν ν’αποφανθούν αιτιολογημένα με έγγραφες εκθέσεις τους (ή με κοινή τοιαύτη) επί των ειδικότερα αναφερομένων στο διατακτικό της τεχνικών θεμάτων, που απαιτούν ειδικές γνώσεις της επιστήμης τους,&nbsp; εντός ορισθείσας με την ίδια απόφαση προθεσμίας προς υποβολή της έγγραφης γνωμοδότησής τους οκτώ (8) μηνών από της ορκωμοσίας τους. Αποδείχθηκε επίσης ότι οι διορισθέντες σε αντικατατάσταση των αρχικά διορισθέντων πραγματογνωμόνων αιτούντες πραγματογνώμονες προς διενέργεια της εν λόγω πραγματογνωμοσύνης, σύμφωνα με τα ειδικότερα στο διατακτικό της υπ’αριθμ.169/2017 απόφασης οριζόμενα, ορκίσθηκαν στις 10.10.2019, με επιμέλεια του εκ των διαδίκων της κύριας δίκης Ελληνικού Δημοσίου, και η ορισθείσα σ’αυτούς προθεσμία προς υποβολή της έγγραφης γνωμοδότησής τους επί των θεμάτων, επί των οποίων κλήθηκαν να διατυπώσουν την επιστημονική τους γνώμη, συμπληρώθηκε με την παρέλευση οκτώ μηνών από της έναρξής της (και δη από την ημερομηνία της όρκισής τους στις 10.10.2019 κατά τα προεκτεθέντα), ήτοι στις 11.6.2020, χωρίς εντός αυτής να κατατεθούν αρμοδίως οι εκθέσεις (ή η κοινή έκθεση) πραγματογνωμοσύνης τους. Το παρόν Δικαστήριο κρίνει ότι η ανωτέρω προθεσμία δεν επαρκούσε &nbsp;εκ των πραγμάτων για την κατάρτιση και υποβολή της έγγραφης γνωμοδότησής τους, και παρήλθε άπρακτη χωρίς δική τους υπαιτιότητα, καθόσον εντός αυτής δεν κατέστη δυνατόν να εξασφαλισθούν οι οικονομικοί πόροι, για την προκαταβολή σ’αυτούς των εξόδων, που απαιτούντο οπωσδήποτε για τη διενέργεια των αναγκαίων εργασιών προς διεξαγωγή της πραγματογνωμοσύνης και τη σύνταξη της σχετικής έκθεσής τους. Πρέπει, επομένως, κατά παραδοχήν της αίτησής τους και από πλευράς ουσιαστικής βασιμότητας, να παραταθεί η ορισθείσα προθεσμία για την υποβολή της έγγραφης γνωμοδότησης των αιτούντων πραγματογνωμόνων για χρονικό διάστημα έξι (6) μηνών από τη λήξη της στις 11.6.2020, το οποίο κρίνεται επαρκές προς διεξαγωγή της πραγματογνωμοσύνης και κατάθεση των συνταχθησομένων εκθέσεών τους, ήτοι μέχρι τις 12.12.2020.</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p><strong>&nbsp;</strong><strong>ΔΕΧΕΤΑΙ </strong>την αίτηση.</p>
   <p><strong>ΠΑΡΑΤΕΙΝΕΙ </strong>την ορισθείσα με την υπ’αριθμ. 169/2017 απόφαση του Ναυτικού Τμήματος του Τριμελούς Εφετείου Πειραιώς προθεσμία για την υποβολή της έγγραφης γνωμοδότησης των αιτούντων, διορισθέντων πραγματογνωμόνων με την υπ’αριθμ. 374/2018 απόφαση του ιδίου Δικαστηρίου, για χρονικό διάστημα έξι (6) μηνών από τη λήξη της, που επήλθε στις 11.6.2020, ήτοι μέχρι τις 12.12.2020.</p>
   <p>Κρίθηκε, αποφασίσθηκε στον Πειραιά στις 16 Ιουλίου 2020.</p>
   <p><strong>Η ΠΡΟΕΔΡΕΟΥΣΑ ΕΦΕΤΗΣ&nbsp;&nbsp;&nbsp;&nbsp;&nbsp; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Η ΓΡΑΜΜΑΤΕΑΣ</strong></p>
   <p>&nbsp;</p>
   <p>&nbsp;</p>
   <p>Δημοσιεύθηκε σε έκτακτη δημόσια συνεδρίαση στο ακροατήριό του στον Πειραιά στις 17 Ιουλίου 2020, με την παρουσία της Γραμματέως, απόντων των αιτούντων.</p>
   <p><strong>Η ΠΡΟΕΔΡΕΥΟΥΣΑ ΕΦΕΤΗΣ&nbsp;&nbsp;&nbsp;&nbsp; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Η ΓΡΑΜΜΑΤΕΑΣ</strong></p>
  </div><!-- .entry-content -->
 </article>
</div></div></div></body></html>