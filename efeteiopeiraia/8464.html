<html><body><h1>Αριθμός απόφασης 28/2022</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=8464<br/><div class="content"><div class="content-inner">
 <article id="post-8464" class="entry entry-single post-8464 post type-post status-publish format-standard hentry category-24 category-18">
  <h1 class="entry-title entry--item h2">Αριθμός απόφασης 28/2022</h1>
  <div class="entry-content entry--item">
   <div class="printomatic pom-small-black " id="id2415" data-print_target="article"></div>
   <p style="text-align: center"><strong>Αριθμός&nbsp;&nbsp;&nbsp; &nbsp;28/2022</strong></p>
   <p style="text-align: center"><strong>ΤΟ ΜΟΝΟΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p style="text-align: center"><strong>Τμήμα 4<sup>ο</sup> </strong></p>
   <p>Αποτελούμενο από τη Δικαστή Σοφία Καλούδη, Εφέτη, η οποία ορίσθηκε από την Πρόεδρο του Τριμελούς Συμβουλίου Διευθύνσεως του Εφετείου Πειραιώς, και από τη Γραμματέα&nbsp; Τ.Λ..</p>
   <p>Συνεδρίασε δημόσια στο ακροατήριό του στις <strong>&nbsp;………</strong>, για να δικάσει την υπόθεση μεταξύ των :</p>
   <p><strong>ΕΚΚΑΛΟΥΣΑΣ:</strong> ………… η οποία εκπροσωπήθηκε από τον πληρεξούσιό της δικηγόρο Ανδρέα Καψόπουλο (με δήλωση κατ΄ άρθρο 242 παρ 2 ΚΠολΔ).</p>
   <p><strong>ΕΦΕΣΙΒΛΗΤΟΥ: </strong>&nbsp;………….&nbsp; ο οποίος&nbsp; εκπροσωπήθηκε από την πληρεξούσιά του δικηγόρο Φαίδρα Παύλου (με δήλωση κατ΄ άρθρο 242 παρ 2 ΚΠολΔ).</p>
   <p>Ο εφεσίβλητος άσκησε ενώπιον του Μονομελούς Πρωτοδικείου Πειραιώς &nbsp;την από&nbsp; 10.4.2018 (ΓΑΚ/ΕΑΚ ………../2018) αγωγή, επί της οποίας εκδόθηκε η υπ΄ αριθμ. <strong>3042/2019 </strong>απόφαση του ως άνω Δικαστηρίου, που δέχθηκε την αγωγή.</p>
   <p>Την απόφαση αυτή προσέβαλε ενώπιον του Δικαστηρίου τούτου η εναγόμενη και ήδη εκκαλούσα με την από &nbsp;23.9.2019 (ΓΑΚ/ΕΑΚ&nbsp; ………./2019) έφεσή της, της οποίας δικάσιμος ορίστηκε (ΓΑΚ/ΕΑΚ Εφετείου Πειραιώς ………../2019) αρχικά η 8<sup>η</sup>.10.2020 και, μετά από αναβολή, &nbsp;αυτή &nbsp;που αναφέρεται στην αρχή της παρούσας απόφασης.</p>
   <p>Η υπόθεση εκφωνήθηκε με τη σειρά της από το οικείο πινάκιο και συζητήθηκε.</p>
   <p>Οι πληρεξούσιοι δικηγόροι των διαδίκων, οι οποίοι παραστάθηκαν με δήλωση ενώπιον του παρόντος Δικαστηρίου, ανέπτυξαν τις απόψεις τους με τις έγγραφες προτάσεις που προκατέθεσαν.</p>
   <p style="text-align: center"><strong>ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center"><strong>ΚΑΙ ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <p>Ι. Η υπό κρίση έφεση κατά της με αριθμό 3042/2019 οριστικής απόφασης του Μονομελούς Πρωτοδικείου Πειραιώς, που εκδόθηκε κατά την ειδική διαδικασία των διαφορών από την οικογένεια, το γάμο και την ελεύθερη συμβίωση (άρθρα 592 παρ.3β, 593-602, 610-613 ΚΠολΔ) με την παρουσία των διαδίκων, παραδεκτά φέρεται προς συζήτηση ενώπιον του Δικαστηρίου τούτου (άρθρο 19&nbsp; του ΚΠολΔ) και έχει ασκηθεί νομότυπα και εμπρόθεσμα, με την κατάθεση του δικογράφου της στη γραμματεία του πρωτοβάθμιου Δικαστηρίου στις&nbsp; 23-9-2019, δηλαδή&nbsp; εντός της από το άρθρο 518 παρ. 1 του ΚΠολΔ οριζόμενης προθεσμίας από την επίδοση αντιγράφου της&nbsp; εκκαλουμένης&nbsp; απόφασης στις&nbsp; 29-9-2019 (βλ. τη με αριθμό …/20-9-2019 έκθεση επίδοσης της δικαστικής επιμελήτριας στο Εφετείο Αθηνών, ……….).&nbsp; Πρέπει, επομένως,&nbsp; να γίνει τυπικά δεκτή&nbsp; και να ερευνηθεί&nbsp; περαιτέρω, κατά την ίδια διαδικασία, ως προς το παραδεκτό και το βάσιμο των λόγων της (άρθρο 533 παρ. 1 ΚΠολΔ).</p>
   <p>ΙΙ. Με την από 10-4-2018 (αριθμ. εκθ. καταθ. …………/2018) αγωγή, επί της οποίας εκδόθηκε η εκκαλούμενη απόφαση, ο ενάγων, και ήδη εφεσίβλητος, ζητούσε τη ρύθμιση του δικαιώματος της προσωπικής επικοινωνίας του με την ανήλικη θυγατέρα του, ……….., που έχει αποκτήσει από την εκτός γάμου σχέση του με την εναγομένη, και&nbsp; έχει νόμιμα αναγνωρίσει ως γνήσιο τέκνο του, επικαλούμενος ότι η εναγόμενη τον παρεμποδίζει στην άσκηση του, καθώς και να απειληθεί σε βάρος αυτής χρηματική ποινή και προσωπική κράτηση για κάθε παράβαση της απόφασης που θα εκδοθεί. Το πρωτοβάθμιο δικαστήριο με την εκκαλούμενη οριστική απόφασή του, έκανε δεκτή την αγωγή ως ουσιαστικά βάσιμη και ρύθμισε το επίδικο δικαίωμα του ενάγοντος, απειλώντας σε βάρος της εναγομένης χρηματική ποινή και προσωπική κράτηση για κάθε παράβαση του διατακτικού της απόφασης, την οποία περαιτέρω κήρυξε προσωρινά εκτελεστή, ως προς τη διάταξη της τη σχετική με την υποχρέωση ανοχής και μη παρεμπόδισης της επικοινωνίας εκ μέρους της τελευταίας. Κατά της αποφάσεως αυτής παραπονείται&nbsp; η εναγόμενη με την&nbsp; υπό κρίση έφεση της, επικαλούμενη εσφαλμένη ερμηνεία και εφαρμογή του νόμου, και ζητεί την εξαφάνιση της εκκαλουμένης, προκείμενου να απορριφθεί καθ’ολοκληρίαν η αγωγή&nbsp; ως ουσιαστικά αβάσιμη.</p>
   <p>ΙΙΙ. Από την επανεκτίμηση των ενόρκων καταθέσεων των μαρτύρων των διαδίκων, που εξετάσθηκαν νόμιμα στο ακροατήριο του πρωτοβάθμιου Δικαστηρίου, οι οποίες περιέχονται στα ταυτάριθμα με την εκκαλουμένη απόφαση πρακτικά δημόσιας συνεδρίασης του, τα έγγραφα που οι διάδικοι νόμιμα προσκομίζουν και επικαλούνται, την επισκόπηση των φωτογραφιών, που νόμιμα προσκομίζει και επικαλείται ο ενάγων, και ήδη εφεσίβλητος, των οποίων η γνησιότητα δεν αμφισβητήθηκε,&nbsp; καθώς και της με αριθμό …/4-2-1019 ένορκης βεβαίωσης της ………, που ελήφθη, επιμέλεια της εναγόμενης, και ήδη εκκαλούσας, ενώπιον του Ειρηνοδίκη Πειραιώς, μετά από σχετική κλήτευση του αντιδίκου, που περιέχεται στα πρακτικά συνεδριάσεως του πρωτοβάθμιου Δικαστηρίου, και της με αριθμό ……./6-10-2021 ένορκης βεβαίωσης της ………., ενώπιον του Ειρηνοδίκη Πειραιά, κατόπιν νόμιμης κλήτευσης του αντιδίκου (βλ. τη με αριθμό ……/1-10-2021 έκθεση επίδοσης της δικαστικής επιμελήτριας στο πρωτοδικείο Πειραιά, ……..), οι οποίες λαμβάνονται υπόψιν&nbsp; κατ’ άρθρο&nbsp; 529 παρ.1 ΚΠολΔ, αποδείχθηκαν τα ακόλουθα πραγματικά περιστατικά: οι διάδικοι στις 24-10-2008 απέκτησαν&nbsp; ένα θήλυ τέκνο, τη ……….., από την εκτός γάμου ερωτική τους σχέση, το οποίο ο ενάγων ευθύς&nbsp; αναγνώρισε&nbsp; ως γνήσιο τέκνο του, δυνάμει της υπ’ αριθμ. …./13-11-2008 σχετικής συμβολαιογραφικής πράξης της Συμβολαιογράφου Πειραιώς, ………… Η ανήλικη από τον Ιούλιο του έτος 2009, οπότε η σχέση των γονέων της&nbsp; διακόπηκε οριστικά,&nbsp; κατοικεί με τη μητέρα της, ενώ η επικοινωνία αυτής με τον ενάγοντα&nbsp; πατέρα της, ρυθμίσθηκε προσωρινά κατόπιν σχετικής αίτησης του, με την υπ’ αριθμ. 3933/2010 απόφαση ασφαλιστικών μέτρων του Μονομελούς Πρωτοδικείου Πειραιώς ως εξής : α) Κάθε Τετάρτη εκάστης εβδομάδας, από ώρα 18.00 έως ώρα 20.00, β) Κάθε δεύτερη και τέταρτη ημέρα Σαββάτου εκάστου μηνός, από ώρα 10.00 έως 20.00, και κάθε δεύτερη και τέταρτη ημέρα Κυριακής, από ώρα 10.00 έως ώρα 20.00, γ) κατά τη διάρκεια των εορτών των Χριστουγέννων, από 24/12 έως 27/12, από ώρα 11.00 έως ώρα 19.00 καθημερινά, για τον πρώτο χρόνο, και από 31/12 έως 3/1 από ώρα 11.00 έως ώρα 19.00 καθημερινά, για τον δεύτερο χρόνο, και μετέπειτα εναλλάξ, δ) κατά τη διάρκεια των εορτών του Πάσχα, από Μεγάλη Παρασκευή έως και τη Δευτέρα του Πάσχα, από ώρα 11.00 έως ώρα 19.00 καθημερινά, για τον πρώτο χρόνο, και από την Πέμπτη της Διακαινησίμου έτος και την Κυριακή του Θωμά. από ώρα 11.00 έως ώρα 19.00 καθημερινά, για τον δεύτερο χρόνο, και μετέπειτα εναλλάξ, και ε) κατά τη διάρκεια των θερινών διακοπών, από 14 Ιουλίου έως και 22 Ιουλίου και από ώρα 10.00 έως ώρα 20.00, κατά τον πρώτο χρόνο, και από 15 έως και 22 Αυγούστου και από ώρα 10.00 έως ώρα 10.00, κατά τον δεύτερο χρόνο, και μετέπειτα εναλλάξ. Η ως άνω επικοινωνία ελάμβανε χώρα στην οικία του ενάγοντος, όπου διαμένει με τους γονείς του, στην οποία&nbsp; αυτός έχει&nbsp; διαμορφώσει έναν λειτουργικό για τις ανάγκες του τέκνου&nbsp; χώρο, και&nbsp; συνέχισε με τους ίδιους όρους, με τη συναίνεση της εναγομένης, και μετά την παύση της ισχύος της ρυθμιστικής απόφασης, λόγω μη συζήτησης σχετικής τακτικής αγωγής. Ήδη ο ενάγων με την ως άνω αγωγή του ζητεί&nbsp; συχνότερη επικοινωνία με τη ανήλικη κόρη του ενόψει και της ηλικίας αυτής, που επιτρέπει και τη διανυκτέρευση στην οικία του. Ωστόσο, όπως προέκυψε η ανήλικη ουδόλως επιθυμεί να διανυκτερεύει στην οικία του πατέρα της, την άρνηση της δε αυτή προέβαλε σθεναρά αρνούμενη να τον ακολουθήσει, όταν αυτός προσήλθε στην οικία της εναγομένης για να την παραλάβει σε εκτέλεση της εκκαλουμένης απόφασης, γεγονός που καταγράφηκε από τους αστυνομικούς του ΑΤ Δημοτικού Θεάτρου Πειραιά, όταν αυτοί μετέβησαν στην οικία της εναγόμενης, κληθέντες από τον ενάγοντα (βλ. την υπ’αρίθμ. …………./19-10-2019 περιγραφή συμβάντος του ΑΤ Δημοτικού Θεάτρου). Περαιτέρω, και κατά&nbsp; την προσωπική επικοινωνία της&nbsp; Δικαστή του Δικαστηρίου τούτου στα πλαίσια της κατ’ άρθρο 612 ΚΠολΔ υποχρέωσης της, με την&nbsp; ανήλικη, αυτή επανέλαβε την άρνηση της να ακολουθήσει τον ενάγοντα, με τον&nbsp; οποίο νιώθει πλέον να έχει αποξενωθεί ψυχικά σε μεγάλο βαθμό λόγω της&nbsp; επιλογής του να καλέσει τα αστυνομικά όργανα στην οικία της μητέρας της τουλάχιστον τρεις φορές κατά το μήνα Οκτώβριο του έτους 2019 (βλ. τις σχετικές καταγραφές από τα βιβλία συμβάντων, που προσκομίζονται), ενώ έκτοτε φαίνεται να έχει σταματήσει και κάθε επικοινωνία μεταξύ τους.&nbsp; Ενόψει των ανωτέρω, το Δικαστήριο κρίνει καταρχήν, ότι η τακτική επικοινωνία&nbsp; της ανήλικης με τον πατέρα της, αναμφιβόλως επιβάλλεται ως αναγκαίος όρος για την ομαλή ψυχοπνευματική ανάπτυξη αυτής, γεγονός που καταρχήν δεν αρνείται και η εναγόμενη, η οποία επιθυμεί τη διατήρηση του μέχρι την άσκηση της αγωγής τρόπου επικοινωνίας, ενώ αναφορικά με τις εκ μέρους της αιτιάσεις περί εκδήλωσης απαξιωτικής συμπεριφοράς έναντι της ανήλικης από τον ενάγοντα και τους γονείς του για τις δεξιότητες αυτής καθώς και&nbsp; προσπάθειας προσηλυτισμού της στην θρησκεία τους, ουδέν σχετικό αποδείχθηκε. Ωστόσο, εν προκειμένω, για&nbsp; να έχει η ρυθμιζόμενη επικοινωνία ενάγοντος γονέα-τέκνου ουσιαστικό αποτέλεσμα θα πρέπει να οριστεί κατά τέτοιο τρόπο, ώστε να δοθεί ικανός χρόνος προς σταδιακή αποκατάσταση των μεταξύ τους σχέσεων και ιδίως του τρόπου με τον οποίο η ανήλικη αντιμετωπίζει το ζήτημα της επικοινωνίας με τον πατέρα της. Προς τούτο κρίνεται αναγκαίο η μεταξύ τους επικοινωνία να γίνεται κατά κύριο λόγο, πλην του χρονικού διαστήματος των εορτών των Χριστουγέννων -Πρωτοχρονιάς και Πάσχα, καθώς και των καλοκαιρινών διακοπών, &nbsp;χωρίς διανυκτέρευση της ανήλικης στην οικία του ενάγοντος. Συνακόλουθα, το Δικαστήριο, λαμβάνοντας υπόψη όλες τις παραπάνω συντρέχουσες περιστάσεις της ερευνώμενης υπόθεσης, στις οποίες περιλαμβάνονται και οι βιοτικές συνθήκες καθώς και οι σημερινές ανάγκες του ανηλίκου σε συνδυασμό με την ηλικία αυτού (ήδη 13 ετών) και την εκπεφρασμένη γνώμη του, η οποία συνεκτιμάται, ενόψει του βαθμού ωριμότητας του, που του επιτρέπει να γνωρίζει και να αντιλαμβάνεται τα ζητήματα που το αφορούν, και με αποκλειστικό γνώμονα το αληθινό του συμφέρον, κρίνει ότι πρέπει να ρυθμισθεί το δικαίωμα της προσωπικής επικοινωνίας του ενάγοντος- πατέρα του μαζί του, κατά τον αναλυτικά περιγραφόμενο πιο κάτω τρόπο, με τον οποίο θα δίνεται σε αυτόν η ευκαιρία και η δυνατότητα να λαμβάνει άμεσα γνώση της σωματικής και πνευματικής ανάπτυξης του τέκνου του και&nbsp; να παρακολουθεί την πρόοδο και την εξέλιξή του. Ειδικότερα, με βάση τα παραπάνω δεδομένα, το δικαίωμα της προσωπικής επικοινωνίας του&nbsp; ενάγοντος με το ως άνω ανήλικο τέκνο του, λαμβανομένων υπόψιν και των εκπαιδευτικών υποχρεώσεων αυτού (φροντιστηριακά μαθήματα αγγλικής γλώσσας κάθε Παρασκευή απόγευμα) πρέπει να ρυθμισθεί, ως εξής : 1)&nbsp; Κάθε δεύτερη και τέταρτη ημέρα Σαββάτου εκάστου μηνός, από ώρα 10.00 έως 20.00, και κάθε δεύτερη και τέταρτη ημέρα Κυριακής, από ώρα 10.00 έως ώρα 19.00, 2) κατά τις διακοπές των Χριστουγέννων και της Πρωτοχρονιάς, από ώρα 11:00` της 24ης Δεκεμβρίου έως ώρα 19:00` της 27ης Δεκεμβρίου, κατά τα έτη που λήγουν σε μονό αριθμό και από ώρα 11:00` της 31ης Δεκεμβρίου μέχρι ώρα 19.00` της 3ης Ιανουάριου, κατά τα έτη που λήγουν σε ζυγό αριθμό, αντίστοιχα, 3) κατά τις εορτές του Πάσχα, από ώρα 11:00` της Μεγάλης Παρασκευής έως ώρα 19:00` της Δευτέρας του Πάσχα, κατά τα έτη που λήγουν σε μονό αριθμό και από ώρα 11:00` της Πέμπτης της εβδομάδας της Διακαινησίμου&nbsp; έως ώρα 19:00` της Κυριακής του Θωμά, κατά τα έτη που λήγουν σε ζυγό αριθμό, αντίστοιχα και 4) κατά την περίοδο των θερινών διακοπών, από ώρα 11:00` της 14ης Ιουλίου έως ώρα 20.00 της 22<sup>ης</sup> Ιουλίου, κατά τα έτη που λήγουν σε ζυγό αριθμό, και από ώρα 11:00` της &nbsp;14ης Αυγούστου έως ώρα 20.00 της 22<sup>ης</sup> Αυγούστου, κατά τα έτη που λήγουν σε ζυγό αριθμό, αναφορικά δε με τους υπόλοιπους θερινούς μήνες και στην περίπτωση που η εναγομένη απασχοληθεί εποχιακά σε ξενοδοχειακή ή άλλη τουριστική επιχείρηση, σύμφωνα με την κατάρτιση της, στην ….. ή άλλο νησί των Κυκλάδων, η επικοινωνία του ενάγοντος με την ανωτέρω ανήλικη θα λαμβάνει χώρα στον τόπο απασχόλησης της (εναγομένης). Σε όλες τις προαναφερόμενες περιπτώσεις, ο ενάγων θα παραλαμβάνει την ανήλικη θυγατέρα του, κατά τα προαναφερόμενα εναρκτήρια χρονικά σημεία, από την κατοικία, όπου διαμένει με την εναγομένη – μητέρα της στον Πειραιά Αττικής, επί της οδού …., αριθ. ….., ή την εκάστοτε κατοικία της τελευταίας, για την οποία αυτή (εναγομένη) θα ενημερώνει τον ενάγοντα, όπου και θα επαναφέρεται από τον ίδιο τον πατέρα της, κατά τα οριζόμενα ανωτέρω καταληκτικά χρονικά σημεία. Τέλος, η εναγομένη – μητέρα της ανήλικης υποχρεούται να επιτρέπει στον ενάγοντα&nbsp; να επικοινωνεί τηλεφωνικά με αυτή (ανήλικη) κατά τις υπόλοιπες ημέρες (κατά τις οποίες δεν επικοινωνεί με την ανήλικη δια ζώσης), και δη καθημερινά από ώρα 19:00 έως 20:00, εφόσον το επιτρέπουν οι εκπαιδευτικές της υποχρεώσεις (φροντιστηριακά&nbsp; ή ιδιαίτερα μαθήματα), για τις οποίες οφείλει να ενημερώνει εγκαίρως τον αντίδικο. Περαιτέρω, το Δικαστήριο κρίνει, ότι&nbsp; πρέπει&nbsp; να απειληθεί χρηματική ποινή, ποσού&nbsp; 100 ευρώ και προσωπική κράτηση, διάρκειάς 10 ημερών σε βάρος της εναγομένης, για κάθε εκ μέρους της παρεμπόδιση της ως άνω ρυθμιζόμενης επικοινωνίας του ενάγοντος με το ανήλικο τέκνο τους.&nbsp; Συνακόλουθα, με βάση τις ανωτέρω παραδοχές, το πρωτοβάθμιο Δικαστήριο, που με την εκκαλούμενη απόφασή του ρύθμισε&nbsp; διαφορετικά τον τρόπο άσκησης του δικαιώματος&nbsp; προσωπικής επικοινωνίας του ενάγοντος με το ανήλικο τέκνο του, και όρισε&nbsp; διαφορετικά τους όρους (χρηματική ποινή και προσωπική κράτηση) για την έμμεση εκτέλεση της απόφασης έσφαλε και, κατά ουσιαστική παραδοχή&nbsp; των σχετικών λόγων της κρινόμενης έφεσης, πρέπει αυτή να γίνει δεκτή&nbsp; και ως κατ’ ουσίαν βάσιμη και να εξαφανισθεί η εκκαλούμενη απόφαση. Ακολούθως δε, αφού η υπόθεση κρατηθεί&nbsp; και δικασθεί εκ νέου στην ουσία της η αγωγή πρέπει να γίνει μερικά δεκτή και να ρυθμισθεί το δικαίωμα της προσωπικής επικοινωνίας του ενάγοντος&nbsp; με το τέκνο του, σύμφωνα με όσα ορίζονται ειδικότερα στο διατακτικό. Τέλος, τα δικαστικά έξοδα του εφεσίβλητου ενάγοντος και των δύο βαθμών δικαιοδοσίας πρέπει να επιβληθούν σε βάρος της εκκαλούσας εναγομένης&nbsp; λόγω της ήττας της (άρθρα 176,183 και 191 παρ.2 ΚΠολΔ).</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p>ΔΙΚΑΖΟΝΤΑΣ με την παρουσία των διαδίκων.</p>
   <p>ΔΕΧΕΤΑΙ τυπικά και ουσιαστικά την έφεση κατά της με αριθμό 3042/2019 αποφάσεως του Μονομελούς Πρωτοδικείου Πειραιώς.</p>
   <p>ΕΞΑΦΑΝΙΖΕΙ τη με αριθμό 3042/2019 απόφαση του Μονομελούς Πρωτοδικείου Πειραιώς.</p>
   <p>ΚΡΑΤΕΙ την υπόθεση και ΔΙΚΑΖΕΙ την με αριθμό καταθέσεως&nbsp; ……../ 2018 αγωγή στην ουσία της.</p>
   <p>ΔΕΧΕΤΑΙ μερικά την αγωγή.</p>
   <p>ΡΥΘΜΙΖΕΙ το δικαίωμα της προσωπικής επικοινωνίας του ενάγοντος με το ανήλικο τέκνο του ………….&nbsp; ως ακολούθως : 1)&nbsp; Κάθε δεύτερη και τέταρτη ημέρα Σαββάτου εκάστου μηνός, από ώρα 10.00 έως 20.00, και κάθε δεύτερη και τέταρτη ημέρα Κυριακής, από ώρα 10.00 έως ώρα 19.00, 2) κατά τις διακοπές των Χριστουγέννων και της Πρωτοχρονιάς, από ώρα 11:00` της 24ης Δεκεμβρίου έως ώρα 19:00` της 27ης Δεκεμβρίου, κατά τα έτη που λήγουν σε μονό αριθμό και από ώρα 11:00` της 31ης Δεκεμβρίου μέχρι ώρα 19.00` της 3ης Ιανουάριου, κατά τα έτη που λήγουν σε ζυγό αριθμό, αντίστοιχα, 3) κατά τις εορτές του Πάσχα, από ώρα 11:00` της Μεγάλης Παρασκευής έως ώρα 19:00` της Δευτέρας του Πάσχα, κατά τα έτη που λήγουν σε μονό αριθμό και από ώρα 11:00` της Πέμπτης της εβδομάδας της Διακαινησίμου&nbsp; έως ώρα 19:00` της Κυριακής του Θωμά, κατά τα έτη που λήγουν σε ζυγό αριθμό, αντίστοιχα και 4) κατά την περίοδο των θερινών διακοπών, από ώρα 11:00` της 14ης Ιουλίου έως ώρα 20.00 της 22<sup>ης</sup> Ιουλίου, κατά τα έτη που λήγουν σε ζυγό αριθμό, και από ώρα 11:00` της&nbsp; 14ης Αυγούστου έως ώρα 20.00 της 22<sup>ης</sup> Αυγούστου , κατά τα έτη που λήγουν σε ζυγό αριθμό, αναφορικά δε με τους υπόλοιπους θερινούς μήνες και στην περίπτωση που η εναγομένη απασχοληθεί εποχιακά σε ξενοδοχειακή ή άλλη τουριστική επιχείρηση, σύμφωνα με την κατάρτιση της, στην Σύρο ή άλλο νησί των Κυκλάδων, η επικοινωνία του ενάγοντος με την ανωτέρω ανήλικη θα λαμβάνει χώρα στον τόπο απασχόλησης της (εναγομένης). Σε όλες τις προαναφερόμενες περιπτώσεις, ο ενάγων θα παραλαμβάνει την ανήλικη θυγατέρα του, κατά τα προαναφερόμενα εναρκτήρια χρονικά σημεία, από την κατοικία, όπου διαμένει με την εναγομένη – μητέρα της στον Πειραιά Αττικής, επί της οδού …., αριθ. …., ή την εκάστοτε κατοικία της τελευταίας, για την οποία αυτή (εναγομένη) θα ενημερώνει τον ενάγοντα, όπου και θα επαναφέρεται από τον ίδιο τον πατέρα της, κατά τα οριζόμενα ανωτέρω καταληκτικά χρονικά σημεία. Τέλος, η εναγομένη – μητέρα της ανήλικης υποχρεούται να επιτρέπει στον ενάγοντα&nbsp; να επικοινωνεί τηλεφωνικά με αυτή (ανήλικη) κατά τις υπόλοιπες ημέρες (κατά τις οποίες δεν επικοινωνεί με την ανήλικη δια ζώσης), και δη καθημερινά από ώρα 19:00 έως 20:00, εφόσον το επιτρέπουν οι εκπαιδευτικές της υποχρεώσεις (φροντιστηριακά&nbsp; ή ιδιαίτερα μαθήματα) για τις οποίες οφείλει να ενημερώνει εγκαίρως τον αντίδικο.</p>
   <p>ΑΠΕΙΛΕΙ σε βάρος της εναγομένης χρηματική ποινή, ποσού εκατό (100) ευρώ και προσωπική κράτηση διάρκειας δέκα (10) ημερών, για κάθε παράβαση της ως άνω διάταξης.</p>
   <p>ΕΠΙΒΑΛΛΕΙ τα δικαστικά έξοδα του εφεσίβλητου -ενάγοντος και για τους δύο βαθμούς δικαιοδοσίας σε βάρος της εκκαλούσας-εναγομένης, και τα ορίζει σε πεντακόσια (500) ευρώ.</p>
   <p>Κρίθηκε, αποφασίσθηκε και δημοσιεύθηκε στον Πειραιά σε έκτακτη, δημόσια στο ακροατήριό του συνεδρίαση,&nbsp; στις <strong>20 Ιανουαρίου 2022</strong>, χωρίς την παρουσία των διαδίκων και των πληρεξουσίων τους δικηγόρων.</p>
   <p><strong>Η &nbsp;&nbsp;&nbsp;ΔΙΚΑΣΤΗΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </strong><strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</strong><strong>&nbsp;&nbsp;Η ΓΡΑΜΜΑΤΕΑΣ</strong></p>
  </div><!-- .entry-content -->
 </article>
</div></div></div></body></html>