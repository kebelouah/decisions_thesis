<html><body><h1>Αριθμός απόφασης 542/2021</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=8069<br/><div class="content"><div class="content-inner">
 <article id="post-8069" class="entry entry-single post-8069 post type-post status-publish format-standard hentry category-18 category-25">
  <h1 class="entry-title entry--item h2">Αριθμός απόφασης 542/2021</h1>
  <div class="entry-content entry--item">
   <div class="printomatic pom-small-black " id="id8109" data-print_target="article"></div>
   <p align="justify"><span style="font-family: Arial, sans-serif"><span style="font-size: medium"><span style="font-family: Arial, serif"><b>ΕΦΕΤΕΙΟ ΠΕΙΡΑΙ</b></span><span style="font-family: Arial, serif"><span lang="el-GR"><b>ΩΣ</b></span></span></span></span></p>
   <p align="justify"><span style="font-family: Arial, serif"><span style="font-size: medium"><b>ΤΑΚΤΙΚΗ ΔΙΑΔΙΚΑΣΙΑ</b></span></span></p>
   <p style="text-align: center" align="justify"><span style="font-family: Liberation Serif, serif"><span style="font-size: medium"><span style="font-family: Arial, serif"><b> Αριθμός Απόφασης </b></span><span style="font-family: Arial, serif"><span lang="en-US"><b>542</b></span></span><b> </b><span style="font-family: Arial, serif"><b>/202</b></span><span style="font-family: Arial, serif"><span lang="el-GR"><b>1</b></span></span></span></span></p>
   <p style="text-align: center" align="justify"><span style="font-family: Liberation Serif, serif"><span style="font-size: medium"><span style="font-family: Arial, serif"><b> ΤΟ </b></span><span style="font-family: Arial, serif"><span lang="el-GR"><b>ΤΡΙ</b></span></span><span style="font-family: Arial, serif"><b>ΜΕΛΕΣ ΕΦΕΤΕΙΟ ΠΕΙΡΑΙ</b></span><span style="font-family: Arial, serif"><span lang="el-GR"><b>ΩΣ</b></span></span></span></span></p>
   <p align="justify"><span style="font-family: Arial, serif"><span style="font-size: medium">Αποτελούμενο απ<span style="font-family: Arial, sans-serif">ό τους Δικαστές Ισιδώρα Πόγκα, Πρόεδρο Εφετών, Ελευθέριο Γεωργίλη, Εφέτη – Εισηγητή, </span><span style="font-family: Arial, sans-serif">Ιωάννα Μάμαλη,</span><span style="font-family: Arial, sans-serif"> Εφέτη και από τη Γραμματέα </span><span style="font-family: Arial, sans-serif">Τ.Λ.</span><span style="font-family: Arial, sans-serif">. </span></span></span></p>
   <p align="justify"><span style="font-family: Arial, serif"><span style="font-size: medium"><span style="font-family: Arial, sans-serif">Συνεδρίασε δημόσια στο ακροατήριό του στις </span><span style="font-family: Arial, sans-serif"><span lang="el-GR">………….</span></span><span style="font-family: Arial, sans-serif">, για να δικάσει την υπόθεση μεταξύ των : </span></span></span></p>
   <p align="justify"><span style="font-family: Arial, sans-serif"><span style="font-size: medium"><b>Εκκαλούντος</b>: ………….., ο οποίος, κατά την εκφώνηση της υπόθεσης από το πινάκιο, δεν εμφανίστηκε, ούτε εκπροσωπήθηκε από πληρεξούσιο δικηγόρο. Και </span></span></p>
   <p align="justify"><span style="font-family: Arial, sans-serif"><span style="font-size: medium"><b>Εφεσίβλητου</b>: ………….ο οποίος ε<span lang="el-GR">κπροσωπήθηκε</span> <span lang="el-GR">από</span> τον πληρεξούσιο δικηγόρο <span lang="el-GR">Ιωάννη Ζαχαρόπουλο</span>, με δήλωση. </span></span></p>
   <p align="justify"><span style="font-family: Arial, sans-serif">Ο ενάγων ζήτησε να γίνει δεκτή η από <span lang="el-GR">17.1.2007 </span>και με αριθμό <span lang="el-GR">έκθεσης</span> κατάθεσης ……..<span lang="el-GR">/2007</span> αγωγή, την οποία άσκησε ενώπιον του <span lang="el-GR">Πολυ</span>μελούς Πρωτοδικείου Πειραι<span lang="el-GR">ώς</span>. Το πρωτοβάθμιο δικαστήριο, με την απόφασή του <span lang="el-GR">5144/2009</span> δέχθηκε <span lang="el-GR">εν μέρει </span>την αγωγή <span lang="el-GR">ως προς μερικά από τα αιτήματα αυτής και ανέστειλε </span><span lang="el-GR">την έκδοση απόφασης </span><span lang="el-GR">για </span><span lang="el-GR">το τελευταίο</span><span lang="el-GR"> αίτημ</span><span lang="el-GR">ά της</span><span lang="el-GR">, το οποίο </span><span lang="el-GR">τελικά</span><span lang="el-GR"> απορρίφθηκε με την απόφαση 1393/2018 του ίδιου δικαστηρίου</span>. Κατά της <span lang="el-GR">πρώτης ως άνω </span><span lang="el-GR">απόφασης</span> ο <span lang="el-GR">εναγόμενος </span>άσκησε την από <span lang="el-GR">31.7.2018</span> και με <span lang="el-GR">αριθμό </span>έκθεσης κατάθεσης ……..<span lang="el-GR">/2018</span> έφεση, <span lang="el-GR">η</span> συζήτηση της <span lang="el-GR">οποίας</span> <span lang="el-GR">προσδιορίστηκε</span> για τη δικάσιμο που αναγράφεται στην αρχή της <span lang="el-GR">παρούσας </span>και <span lang="el-GR">γράφτηκε </span>στο πινάκιο. Η υπόθεση εκφωνήθηκε με τη σειρά της από το <span lang="el-GR">πινάκιο </span>και συζητήθηκε. </span></p>
   <p align="justify"><span style="font-family: Arial, sans-serif"><span style="color: #000000"><span style="font-size: medium">Κατά τη συζήτηση της υπόθεσης, </span></span><span style="color: #000000"><span style="font-size: medium"><span lang="el-GR">ο</span></span></span><span style="color: #000000"><span style="font-size: medium"> πληρεξούσι</span></span><span style="color: #000000"><span style="font-size: medium"><span lang="el-GR">ος</span></span></span><span style="color: #000000"><span style="font-size: medium"> δικηγόρος τ</span></span><span style="color: #000000"><span style="font-size: medium"><span lang="el-GR">ου</span></span></span> <span style="color: #000000"><span style="font-size: medium"><span lang="el-GR">εφεσίβλητου</span></span></span><span style="color: #000000"><span style="font-size: medium">, ύστερα από δήλωσή τ</span></span><span style="color: #000000"><span style="font-size: medium"><span lang="el-GR">ου</span></span></span><span style="color: #000000"><span style="font-size: medium">, σύμφωνα με τη διάταξη του άρθρου 242 </span></span><span style="color: #000000"><span style="font-size: medium"><span lang="el-GR">παρ. </span></span></span><span style="color: #000000"><span style="font-size: medium">2 του Κ.Πολ.Δ., δεν παραστάθηκε στο Δικαστήριο, αλλά προκατέθεσε </span></span><span style="color: #000000"><span style="font-size: medium"><span lang="el-GR">προτάσεις</span></span></span><span style="color: #000000"><span style="font-size: medium">. </span></span></span></p>
   <p style="text-align: center" align="justify"><span style="font-family: Arial, serif"><b> ΑΦΟΥ ΜΕΛΕΤΗΣΕ ΤΗ ΔΙΚΟΓΡΑΦΙΑ</b></span></p>
   <p style="text-align: center" align="justify"><span style="font-family: Arial, serif"><b> ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ</b></span></p>
   <p align="justify"><span style="font-family: Arial, serif"> Ι. Από τις διατάξεις των άρθρων 272 </span><span style="font-family: Arial, serif"><span lang="el-GR">παρ. </span></span><span style="font-family: Arial, serif">1 – 2, 271 </span><span style="font-family: Arial, serif"><span lang="el-GR">παρ. </span></span><span style="font-family: Arial, serif">1 – 2 και 524 </span><span style="font-family: Arial, serif"><span lang="el-GR">παρ. </span></span><span style="font-family: Arial, serif">3 του Κ.Πολ.Δ., συνάγεται ότι, αν ο εκκαλών δεν εμφανιστεί ή δεν λάβει μέρος κανονικά στη συζήτηση, το δευτεροβάθμιο Δικαστήριο έχει </span><span style="font-family: Arial, serif"><span lang="el-GR">υποχρέωση</span></span><span style="font-family: Arial, serif"> να ερευνήσει την ύπαρξη ή μη της κλήτευσής του και, αν μεν δεν κλητεύθηκε ή δεν κλητεύθηκε νόμιμα ή εμπρόθεσμα για να παραστεί κατά τη συζήτηση της έφεσης, το Δικαστήριο κηρύσσει τη συζήτηση απαράδεκτη, αν δε αντιθέτως επισπεύδει αυτός (εκκαλών) τη συζήτηση ή κλητεύθηκε νομίμως και </span><span style="font-family: Arial, serif"><span lang="el-GR">εμπροθέσμως</span></span><span style="font-family: Arial, serif"> από τον εφεσίβλητο να παραστεί σε αυτήν, η έφεση </span><span style="font-family: Arial, serif"><span lang="el-GR">απορρίπτεται</span></span> <span style="font-family: Arial, serif">(Α.Π. 1479/2017, Α.Π. 783/2017 και Α.Π. 700/2017 όλες στην Τ.Ν.Π. «ΝΟΜΟΣ»). </span></p>
   <p align="justify"><span style="font-family: Arial, serif"><span lang="el-GR">ΙΙ. Στην προκείμενη περίπτωση εισάγεται </span></span><span style="font-family: Arial, serif">προς συζήτηση η από </span><span style="font-family: Arial, sans-serif"><span lang="el-GR">31.7.2018 </span></span><span style="font-family: Arial, serif">έφεση του</span> <span style="font-family: Arial, serif"><span lang="el-GR">εν μέρει</span></span> <span style="font-family: Arial, serif">ηττηθέντος εναγ</span><span style="font-family: Arial, serif"><span lang="el-GR">ομέ</span></span><span style="font-family: Arial, serif">νου – </span><span style="font-family: Arial, serif"><span lang="el-GR">…………….</span></span><span style="font-family: Arial, serif">, στρεφόμενη κατά της οριστικής απόφασης </span><span style="font-family: Arial, serif"><span lang="el-GR">5144/2009</span></span><span style="font-family: Arial, serif"> του </span><span style="font-family: Arial, serif"><span lang="el-GR">Πολυ</span></span><span style="font-family: Arial, serif">μελούς </span><span style="font-family: Arial, serif"><span lang="el-GR">Πρωτοδικείου</span></span><span style="font-family: Arial, serif"> Πειραι</span><span style="font-family: Arial, serif"><span lang="el-GR">ώς</span></span><span style="font-family: Arial, serif">, που </span><span style="font-family: Arial, serif"><span lang="el-GR">εκδόθηκε</span></span><span style="font-family: Arial, serif">, αντιμωλία των διαδίκων, κατά την τακτική διαδικασία και με την οποία </span><span style="font-family: Arial, serif"><span lang="el-GR">έγινε εν μέρει </span></span><span style="font-family: Arial, serif">δεκτή και ως </span><span style="font-family: Arial, serif"><span lang="el-GR">ουσιαστικά</span></span><span style="font-family: Arial, serif"> βάσιμη από </span><span style="font-family: Arial, sans-serif"><span lang="el-GR">17.1.2007 </span></span><span style="font-family: Arial, sans-serif">και με αριθμό </span><span style="font-family: Arial, sans-serif"><span lang="el-GR">έκθεσης</span></span><span style="font-family: Arial, sans-serif"> κατάθεσης ……….</span><span style="font-family: Arial, sans-serif"><span lang="el-GR">/2007</span></span><span style="font-family: Arial, sans-serif"> αγωγή</span><span style="font-family: Arial, serif"> του </span><span style="font-family: Arial, serif"><span lang="el-GR">ενάγοντος</span></span><span style="font-family: Arial, serif"> – </span><span style="font-family: Arial, serif"><span lang="el-GR">……………</span></span><span style="font-family: Arial, serif">. Ωστόσο, κατά την </span><span style="font-family: Arial, serif"><span lang="el-GR">εκφώνηση </span></span><span style="font-family: Arial, serif">της </span><span style="font-family: Arial, serif"><span lang="el-GR">υπόθεσης</span></span><span style="font-family: Arial, serif"> από τη σειρά του πινακίου, ο εκκαλών δεν εμφανίστηκε ούτε </span><span style="font-family: Arial, serif"><span lang="el-GR">εκπροσωπήθηκε </span></span><span style="font-family: Arial, serif">από πληρεξούσιο δικηγόρο. Επιπλέον, </span><span style="font-family: Arial, serif"><span lang="el-GR">αν και </span></span><span style="font-family: Arial, serif">η συζήτησ</span><span style="font-family: Arial, serif"><span lang="el-GR">ή</span></span><span style="font-family: Arial, serif"> της </span><span style="font-family: Arial, serif">(</span><span style="font-family: Arial, serif"><span lang="el-GR">υπόθεσης</span></span><span style="font-family: Arial, serif">)</span> <span style="font-family: Arial, serif"><span lang="el-GR">επισπεύσθηκε</span></span><span style="font-family: Arial, serif"> από τον εφεσίβλητο,</span> <span style="font-family: Arial, serif"><span lang="el-GR">όπως και ο ίδιος αναφέρει, εντούτοις δεν</span></span> <span style="font-family: Arial, sans-serif"><span style="font-size: medium"><span lang="el-GR">προσκομίζεται σχετική έκθεση επίδοσης, ούτε </span></span></span><span style="font-family: Arial, sans-serif"><span style="font-size: medium"><span lang="el-GR">γίνεται επίκληση</span></span></span><span style="font-family: Arial, sans-serif"><span style="font-size: medium"><span lang="el-GR"> τέτοια</span></span></span><span style="font-family: Arial, sans-serif"><span style="font-size: medium"><span lang="el-GR">ς</span></span></span><span style="font-family: Arial, sans-serif"><span style="font-size: medium"><span lang="el-GR">. </span></span></span><span style="font-family: Arial, sans-serif"><span style="font-size: medium"><span lang="el-GR">Αντίθετα, όπως και ο ίδιος (ο επισπεύδων εφεσίβλητος) αναφέρει στην προσθήκη των προτάσεών του, εκ παραδρομής δεν επιδόθηκε στον εκκαλούντα, αντίγραφο της έφεσης με έκθεση κατάθεσης ενώπιον του Δικαστηρίου τούτου, ώστε να </span></span></span><span style="font-family: Arial, sans-serif"><span style="font-size: medium"><span lang="el-GR">λάβει γνώση της ημερομηνίας προσδιορισμού της </span></span></span><span style="font-family: Arial, sans-serif"><span style="font-size: medium"><span lang="el-GR">δικασίμου. </span></span></span><span style="font-family: Arial, sans-serif"><span style="font-size: medium"><span lang="el-GR">Επομένως, πρέπει να κηρυχθεί απαράδεκτη η συζήτησή της (έφεσης), </span></span></span><span style="font-family: Arial, sans-serif"><span style="font-size: medium"><span lang="el-GR">όπως ορίζεται στο διατακτικό</span></span></span><span style="font-family: Arial, sans-serif"><span style="font-size: medium"><span lang="el-GR">. </span></span></span><b> </b></p>
   <p align="justify"><span style="font-family: Arial, serif"><b> ΓΙΑ ΤΟΥΣ ΛΟΓΟΥΣ ΑΥΤΟΥΣ </b></span></p>
   <p align="justify"><span style="font-family: Arial, serif"> Κηρ</span><span style="font-family: Arial, sans-serif"><span style="font-size: medium">ύσσει απαράδεκτη </span></span><span style="font-family: Arial, sans-serif"><span style="font-size: medium">τη συζήτηση της από </span></span><span style="font-family: Arial, sans-serif"><span style="font-size: medium">31.7.2018</span></span><span style="font-family: Arial, sans-serif"><span style="font-size: medium"> και με αριθμό έκθεσης κατάθεσης ………….</span></span><span style="font-family: Arial, sans-serif"><span style="font-size: medium">/2018</span></span><span style="font-family: Arial, sans-serif"><span style="font-size: medium"> έφεσης. </span></span></p>
   <p align="justify"><span style="font-family: Arial, sans-serif"><span style="font-size: medium"><span style="color: #000000"> Κρίθηκε </span><span style="color: #000000">και</span><span style="color: #000000"> αποφασίσθηκε </span><span style="color: #000000">στον Πειραιά στις</span> <span style="color: #000000"><span lang="en-US">10</span></span> <span style="color: #000000">Νοεμβρί</span><span style="color: #000000">ου </span><span style="color: #000000">20</span><span style="color: #000000">2</span><span style="color: #000000">1</span><span style="color: #000000">. </span></span></span></p>
   <p align="justify"><span style="font-family: Arial, sans-serif"><span style="font-size: medium"> <b>Η ΠΡΟΕΔΡΟΣ Η ΓΡΑΜΜΑΤΕΑΣ</b> </span></span></p>
   <p align="justify"><span style="font-family: Arial, sans-serif"><span style="font-size: medium"> Δημοσιεύτηκε στο ακροατήριό του, στον Πειραιά, σε έκτακτη δημόσια συνεδρίαση, χωρίς την παρουσία των διαδίκων και των πληρεξούσιων δικηγόρων τους, στις <span lang="en-US">10</span> Νοεμβρίου 2021. </span></span></p>
   <pre class="western"><span style="font-family: Arial, sans-serif"><span style="font-size: medium"><span style="color: #000000"><b>Η ΠΡΟΕΔΡΟΣ 				 	   Η ΓΡΑΜΜΑΤΕΑΣ</b></span></span></span></pre>
  </div><!-- .entry-content -->
 </article>
</div></div></div></body></html>