<html><body><h1>Αριθμός Απόφασης 304/2019</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=2493<br/><div class="content"><div class="content-inner">
 <article id="post-2493" class="entry entry-single post-2493 post type-post status-publish format-standard hentry category-24 category-18">
  <h1 class="entry-title entry--item h2">Αριθμός Απόφασης 304/2019</h1>
  <div class="entry-content entry--item">
   <div class="printomatic pom-small-black " id="id5633" data-print_target="article"></div>
   <p style="text-align: center;"><strong>Αριθμός&nbsp;&nbsp;&nbsp; &nbsp;304/2019</strong></p>
   <p style="text-align: center;"><strong>ΤΟ ΜΟΝΟΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p>Αποτελούμενο από τη Δικαστή Σοφία Καλούδη, Εφέτη, η οποία ορίσθηκε από τον Πρόεδρο του Τριμελούς Συμβουλίου Διευθύνσεως του Εφετείου Πειραιώς, και από τη Γραμματέα&nbsp; Γ.Λ..</p>
   <p style="text-align: center;"><strong>ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center;"><strong>ΚΑΙ ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <p>Σύμφωνα με το άρθρο 17 παρ. 1 του ν. 2882/2001, η απόφαση κήρυξης της αναγκαστικής απαλλοτρίωσης σημειώνεται από τον αρμόδιο φύλακα μεταγραφών στις μερίδες του απαλλοτριουμένου ακινήτου και του ιδιοκτήτη αυτού. Η σημείωση αυτή γίνεται με βάση το διαβιβαζόμενο στο φύλλο μεταγραφών, σύμφωνα με την παράγραφο 4 του άρθρου 1, αντίγραφο του απαλλοτριωτικής απόφασης με το οικείο κτηματολογικό διάγραμμα και πίνακα, μέσα σε δέκα ημέρες από τη λήψη μας. Μέσα στην ίδια προθεσμία σημειώνονται και τα διαβιβαζόμενα κατά την παράγραφο 6 του προηγούμενου άρθρου στοιχεία. Στην ίδια προθεσμία ο φύλακας μεταγραφών υποχρεούται να χορηγεί ατελώς στους ενδιαφερόμενους πιστοποιητικά ιδιοκτησίας, βαρών και κατασχέσεων στο απαλλοτριούμενο, καθώς και πιστοποιητικά για τις τυχόν εγγραφές στο βιβλίο διεκδικήσεων. «Κατά την παράγραφο 2 του ιδίου άρθρου. «Στην περίπτωση που ο φύλακας μεταγραφών, αν και διαβιβάσθηκαν τα κατά την προηγούμενη παράγραφο δικαιολογητικά, δεν μπορεί μέσα σε δέκα ημέρες από τη λήψη τους να ανεύρει τις οικείες μερίδες, υποχρεούται να χορηγεί σχετική βεβαίωση σε κάθε ενδιαφερόμενο». Περαιτέρω, κατά την παράγραφο 3 του ίδιου άρθρου η συζήτηση της αίτησης για τον προσωρινό ή οριστικό προσδιορισμό της αποζημίωσης είναι απαράδεκτη, αν δεν προσαχθούν : α) τα κατά την παράγραφο 1 του παρόντος άρθρου πιστοποιητικά……. β),……..και γ),………».&nbsp; Τέλος στη παράγραφο του&nbsp;&nbsp; άρθρο 4 του ίδιου άρθρου ορίζεται ότι «προκειμένου περί απαλλοτριώσεων προς εφαρμογή σχεδίων πόλεων, είναι απαράδεκτη η συζήτηση της αίτησης για τον προσδιορισμό της αποζημίωσης εάν δεν προσαχθούν: α) τα κατά την παράγραφο 1 του παρόντος άρθρου πιστοποιητικά ή η κατά την παράγραφο 2 του ίδιου άρθρου βεβαίωση, β) η κατά την παράγραφο 3 του άρθρου 15 έκθεση ή η κατά την παράγραφο 4 του ίδιου άρθρου βεβαίωση, γ) η πράξη αναλογισμού ή πράξη εφαρμογής».Εν προκειμένω, με την από 10-7-2017 αίτηση της η αιτούσα, ανώνυμη εταιρία, ζητεί να καθορισθεί προσωρινή τιμή μονάδας αποζημίωσης των αναφερομένων σ’ αυτή ακινήτων και των επικειμένων τους, τα οποία απαλλοτριώθηκαν αναγκαστικά με την υπ’ αριθ. Μ…/2006 πράξη εφαρμογής της Διεύθυνσης Πολεοδομίας /Τμήμα Πολεοδομικών Εφαρμογών της Νομαρχίας Πειραιώς, που κυρώθηκε με τη με αριθμό ……../10-6-2008 απόφαση του Νομάρχη Πειραιώς, νομίμως καταχωρημένη στο Κτηματολογικό Γραφείο Νίκαιας, καθώς και&nbsp; προσωρινή αποζημίωση για τα έξοδα μετεγκατάστασης του εξοπλισμού της,&nbsp; και να αναγνωρισθεί αυτή δικαιούχος της αποζημίωσης.&nbsp; Περαιτέρω,&nbsp; ο καθού, Δήμος Νίκαιας,&nbsp; με τις προτάσεις του, που κατατέθηκαν κατά τη συζήτηση της αίτησης και προφορικώς με δήλωση του πληρεξουσίου δικηγόρου του, ζητεί να καθορισθεί μικρότερη τιμή μονάδας για τα απολλοτριούμενα ακίνητα και τα επικείμενα αυτών. Η ανταίτηση αυτή πρέπει να συνεκδικασθεί με την ως άνω αίτηση (άρθρα 31 και 246 ΚΠολΔ).Από τη μελέτη των στοιχείων του φακέλου της δικογραφίας προκύπτει ότι δεν προσκομίζονται πιστοποιητικά : 1) ιδιοκτησίας, 2) βαρών, 3)&nbsp; κατασχέσεων στα απαλλοτριούμενα, καθώς και 4) περί τυχόν εγγραφών στο βιβλίο διεκδικήσεων, ή η κατά τη παράγραφο 2 του άρθρου 17 ν. 2882/01 βεβαίωση ούτε τα κτηματολογικά φύλλα των απαλλοτριούμενων ακινήτων, από τα οποία να προκύπτουν&nbsp; τυχόν βάρη, κατασχέσεις,&nbsp; ή διεκδικήσεις τρίτων, ενώ&nbsp;&nbsp; δεν γίνεται επίκληση τέτοιων πιστοποιητικών στις προτάσεις από τους διαδίκους,&nbsp; η έλλειψη δε αυτή επισημαίνεται και από το δεύτερο καθού&nbsp; η αίτηση, Ελληνικό Δημόσιο. Θα πρέπει, τέλος, να σημειωθεί, ότι η αιτούσα δεν προσκομίζει πιστοποιητικά μεταγραφής των επικαλούμενων τίτλων&nbsp; ιδιοκτησίας της, και συγκεκριμένα των συμβολαίων αγοραπωλησίας με αριθμούς …./28-12-1990, …./13-10-1980 και …../29-6-1981 του συμβολαιογράφου Νίκαιας ……. (για τις ιδιοκτησίες με κωδικούς κτηματογράφησης ……..). Επομένως σύμφωνα με τα προαναφερόμενα, πρέπει η συζήτηση της αιτήσεως και της ανταίτησης να κηρυχθεί απαράδεκτη, αφού η τήρηση της παραπάνω προδικασίας ερευνάται σε κάθε περίπτωση και αυτεπάγγελτα από το Δικαστήριο (ΑΠ 635/2003, ΤΝΠ&nbsp; ΝΟΜΟΣ, Εφ Πατρ89/2015 ΤΝΠ ΝΟΜΟΣ, Εφ Δωδ 197/2006). Έξοδα δεν επιβάλλονται, λόγω του μη οριστικού χαρακτήρα της απόφασης αυτής.</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p>-Συνεκδικάζει, αντιμωλία των διαδίκων την αίτηση και την ανταίτηση</p>
   <p>-Κηρύσσει απαράδεκτη τη συζήτηση της αίτησης και της ανταίτησης.</p>
   <p>Κρίθηκε, αποφασίσθηκε και δημοσιεύθηκε στον Πειραιά σε έκτακτη, δημόσια στο ακροατήριό του συνεδρίαση,&nbsp; στις <strong>&nbsp;4 Ιουνίου 2019</strong>, χωρίς την παρουσία των διαδίκων και των πληρεξουσίων τους δικηγόρων.</p>
   <p><strong>Η &nbsp;&nbsp;ΔΙΚΑΣΤΗΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp; </strong><strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</strong><strong>&nbsp;&nbsp;Η ΓΡΑΜΜΑΤΕΑΣ</strong></p>
   <p>&nbsp;</p>
   <p>&nbsp;</p>
  </div><!-- .entry-content -->
 </article>
</div></div></div></body></html>