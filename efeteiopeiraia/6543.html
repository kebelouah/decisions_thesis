<html><body><h1>Αριθμός απόφασης 739/2020</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=6543<br/><div class="content"><div class="content-inner">
 <article id="post-6543" class="entry entry-single post-6543 post type-post status-publish format-standard hentry category-18 category-25">
  <h1 class="entry-title entry--item h2">Αριθμός απόφασης 739/2020</h1>
  <div class="entry-content entry--item">
   <div class="printomatic pom-small-black " id="id115" data-print_target="article"></div>
   <p><strong>ΕΦΕΤΕΙΟ ΠΕΙΡΑΙΑ</strong></p>
   <p><strong>&nbsp;&nbsp; </strong></p>
   <p style="text-align: center"><strong>Αριθμός &nbsp;739/2020</strong></p>
   <p style="text-align: center"><strong>ΤΟ ΤΡΙΜΕΛΕΣ ΕΦΕΤΕΙΟ ΠΕΙΡΑΙΑ</strong></p>
   <p>Συγκροτήθηκε από τους Δικαστές, Αικατερίνη Νομικού, Πρόεδρο Εφετών, Παρασκευή Μπερσή και Νικόλαο Κουτρούμπα, Εισηγητή, Εφέτες και από τη Γραμματέα E.T..</p>
   <p style="text-align: center"><strong>ΑΦΟΥ &nbsp;ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center"><strong>ΣΚΕΦΘΗΚΕ ΚΑΤΑ ΤΟ ΝΟΜΟ</strong></p>
   <p>Με την από 15.7.2020 αίτησή της η αιτούσα ζητεί την αντικατάσταση του πραγματογνώμονα ………., Αγρονόμου Τοπογράφου Μηχανικού- Πολιτικού Μηχανικού ΕΜΠ, Λέκτορα ΕΜΠ, που διορίσθηκε με την υπ` αριθ. 433/2012 απόφαση του παρόντος δικαστηρίου σε αντικατάσταση του πρότερον διορισθέντος πραγματογνώμονα ……….., Πολιτικού Μηχανικού-Αγρονόμου-Τοπογράφου ΕΜΠ, προκειμένου να γνωμοδοτήσει επί των ζητημάτων που ορίσθηκαν με την υπ` αριθ. 302/2011 απόφαση του ιδίου δικαστηρίου. Ως λόγος αντικατάστασης προβάλλεται το γεγονός ότι ο ανωτέρω πραγματογνώμονας από την 21.10.2016 έχει διαγραφεί από το Μητρώο Τακτικών Μελών του Τ.Ε.Ε. και ως εκ τούτου δεν είναι σήμερα σε ισχύ η άδεια άσκησης επαγγέλματός του, με αποτέλεσμα να αδυνατεί να αναλάβει τα καθήκοντά του ως πραγματογνώμονας σύμφωνα με την από 7.7.2020 δήλωσή του. Η αίτηση αυτή παραδεκτά εισάγεται προς συζήτηση ενώπιον του παρόντος καθ’ ύλην και κατά τόπο αρμοδίου Δικαστηρίου κατά την προκειμένη διαδικασία των ασφαλιστικών μέτρων (ΚΠολΔ 686 επ.) και είναι νόμιμη, στηριζόμενη στη διάταξη του άρθρου 370 παρ. 2 ΚΠολΔ. Πρέπει, επομένως, αυτή να ερευνηθεί περαιτέρω, κατ’ ουσίαν.</p>
   <p>Από όλα τα έγγραφα που η αιτούσα επικαλείται και προσκομίζει πιθανολογούνται (άρθρ. 690 παρ.1 ΚΠολΔ) τα ακόλουθα πραγματικά περιστατικά: Επί της ενώπιον αυτού του Δικαστηρίου ασκηθείσας από 18.6.2010 έφεσης του καθ’ου η κρινόμενη αίτηση Ελληνικού Δημοσίου κατά της αιτούσας προς εξαφάνιση της υπ’ αριθ. 2873/2020 απόφασης του Μονομελούς Πρωτοδικείου Πειραιά, εκδόθηκε η υπ’ αριθ. 302/2011 μη οριστική απόφαση, η οποία διέταξε την επανάληψη της συζήτησης, προκειμένου να διενεργηθεί πραγματογνωμοσύνη. Με την ως άνω απόφαση διορίστηκε πραγματογνώμονας ο ……, Πολιτικός Μηχανικός-Αγρονόμος-Τοπογράφος του ΕΜΠ, ο οποίος, όμως, με την υπ’ αριθ. 433/2012 απόφαση του Δικαστηρίου τούτου αντικαταστάθηκε λόγω αδυναμίας του να ενεργήσει την πραγματογνωμοσύνη από εύλογη αιτία, από τον ………., Αγρονόμο Τοπογράφο Μηχανικό-Πολιτικό Μηχανικό ΕΜΠ, Λέκτορα ΕΜΠ. Ωστόσο, ήδη ο τελευταίος διορισθείς πραγματογνώμονας …….. αδυνατεί να αναλάβει τα καθήκοντα για τα οποία διορίσθηκε, καθώς σύμφωνα με από 7.7.2020 e-mail που απέστειλε στην πληρεξούσια δικηγόρο της αιτούσας, ………., με βάση το έγγραφο του Τεχνικού Επιμελητηρίου Ελλάδας (Τ.Ε.Ε.) με ΑΠ ……. της 11.11.2016, από 21.10.2016 έχει διαγραφεί από το Μητρώο Τακτικών Μελών του Τ.Ε.Ε. και ως εκ τούτου δεν είναι σε ισχύ η άδεια άσκησης του επαγγέλματός του. Συνεπώς, αυτός βρίσκεται από εύλογη αιτία σε αδυναμία να ενεργήσει την πραγματογνωμοσύνη που έχει διαταχθεί από το παρόν Δικαστήριο. Πρέπει, λοιπόν, να γίνει δεκτή η αίτηση ως βάσιμη κατ’ ουσίαν και να αντικατασταθεί ο πιο πάνω πραγματογνώμονας, με τον αναφερόμενο στο διατακτικό της παρούσας πραγματογνώμονα και ίδιας ειδικότητας, γραμμένο στον οικείο κατάλογο πραγματογνωμόνων του Πρωτοδικείου Πειραιά. Αυτός, πρέπει να διεξάγει την πραγματογνωμοσύνη που διατάχθηκε με την υπ’ αριθ. 302/2011 απόφαση αυτού του Δικαστηρίου. Ως αφετηρία των ενεργειών του νέου πραγματογνώμονα καθορίζεται η προς αυτόν επίδοση της παρούσας απόφασης.</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p>Δικάζει αντιμωλία των διαδίκων.</p>
   <p>Δέχεται την αίτηση.</p>
   <p>Αντικαθιστά τον πραγματογνώμονα ………, Αγρονόμο Τοπογράφο Μηχανικό- Πολιτικό Μηχανικό ΕΜΠ, Λέκτορα ΕΜΠ, που διορίστηκε με την υπ` αριθ. 433/2012 απόφαση του Δικαστηρίου τούτου σε αντικατάσταση του πραγματογνώμονα ………., πολιτικού μηχανικού- αγρονόμου-τοπογράφου του ΕΜΠ, που είχε διοριστεί με την υπ` αριθ. 302/2011 μη οριστική απόφαση του ιδίου δικαστηρίου.</p>
   <p>Διορίζει τον ………, Πολιτικό Μηχανικό- Αγρονόμο- Τοπογράφο Ε.Μ.Π., κάτοικο ….., οδός ………, τηλ. …….., ως πραγματογνώμονα, για τη διενέργεια της διαταχθείσας, με την αριθ. 302/2011 μη οριστική απόφαση του δικαστηρίου τούτου, πραγματογνωμοσύνης, για τα θέματα που καθόρισε αυτή και με την τήρηση των προθεσμιών και διατυπώσεων που αναφέρονται σ’ αυτή.</p>
   <p>Kρίθηκε, αποφασίσθηκε στις 8 Δεκεμβρίου 2020 και δημοσιεύθηκε&nbsp;&nbsp; στον Πειραιά, σε δημόσια έκτακτη συνεδρίαση στο ακροατήριό του, χωρίς να παρίστανται οι διάδικοι και οι πληρεξούσιες δικηγόροι τους, στις 10&nbsp; Δεκεμβρίου 2020.</p>
   <p><strong>Η ΠΡΟΕΔΡΟΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Η ΓΡΑΜΜΑΤΕΑΣ</strong></p>
  </div><!-- .entry-content -->
 </article>
</div></div></div></body></html>