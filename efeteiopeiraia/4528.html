<html><body><h1>Αριθμός Απόφασης 88/2018</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=4528<br/><div class="content"><div class="content-inner">
 <article id="post-4528" class="entry entry-single post-4528 post type-post status-publish format-standard hentry category-18 category-25">
  <h1 class="entry-title entry--item h2">Αριθμός Απόφασης 88/2018</h1>
  <div class="entry-content entry--item">
   <div class="printomatic pom-small-black " id="id4311" data-print_target="article"></div>
   <p><strong>ΕΦΕΤΕΙΟ ΠΕΙΡΑΙΩΣ</strong></p>
   <p style="text-align: center;"><strong>Αριθμός Απόφασης: 88/2018</strong></p>
   <p style="text-align: center;"><strong>ΤΟ ΤΡΙΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p>Συγκροτήθηκε από τους Δικαστές Αικατερίνη Νομικού, Πρόεδρο Εφετών, Παναγιώτη Χουζούρη, Εφέτη, Ιωάννη Γερωνυμάκη, Εφέτη -Εισηγητή και τη Γραμματέα Δ.Π..</p>
   <p style="text-align: center;"><strong>ΑΦΟΥ ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center;"><strong>ΣΚΕΦΤΗΚΕ ΚΑΤΑ ΤΟ ΝΟΜΟ</strong></p>
   <p>Με την υπό κρίση αίτηση η αιτούσα ζητεί να αντικατασταθεί ο πραγματογνώμονας που διορίστηκε με την υπ’ αριθμ. 124/2013 απόφαση του Δικαστηρίου αυτού προκειμένου να γνωμοδοτήσει για τα θέματα που όρισε η ίδια ως άνω απόφαση επειδή συντρέχει εύλογη αιτία αντικατάστασης του.</p>
   <p>Η αίτηση αρμοδίως εισάγεται για να συζητηθεί ενώπιον του Δικαστηρίου αυτού κατά τη διαδικασία των ασφαλιστικών μέτρων και είναι νόμιμη, στηριζόμενη στις διατάξεις των άρθρων 368, 370 παρ. 3 και 371 επ. του ΚΠολΔ. Πρέπει επομένως να ερευνηθεί περαιτέρω και κατ’ ουσία, ερήμην των καθ’ ων οι οποίοι αν και κλητεύθηκαν νόμιμα και εμπρόθεσμα με την επίδοση σε αυτούς αντιγράφου της αίτησης με πράξη ορισμού δικασίμου και κλήση για συζήτηση για την σημερινή δικάσιμο (υπ’ αριθμ. …../12.1.2017 και …..’/8.2.2017 εκθέσεις επίδοσης των αρμόδιων δικαστικών επιμελητών στο Πρωτοδικείο Αθηνών, …..και Ηρακλείου, …… αντίστοιχα) δεν παραστάθηκαν.</p>
   <p>Από τα έγγραφα που η αιτούσα προσκομίζει και επικαλείται πιθανολογείται ότι δυνάμει της υπ’ αριθμ. 124/2013 μη οριστικής απόφασης του Δικαστηρίου αυτού διορίστηκε ως πραγματογνώμονας προκειμένου να διενεργήσει ιατρική πραγματογνωμοσύνη αναφορικά με την ύπαρξη ή μη αναπηρίας της αιτούσας ο …….., γυναικολόγος – χειρουργός, ο οποίος όμως αδυνατεί να ασκήσει τα καθήκοντα του διότι&nbsp; ήδη έχει συνταξιοδοτηθεί. Συντρέχει επομένως εύλογη αιτία αντικατάστασης του πραγματογνώμονα.</p>
   <p>Πρέπει επομένως η αίτηση να γίνει δεκτή και ως ουσιαστικά βάσιμη και να αντικατασταθεί ο εν λόγω πραγματογνώμονας με άλλον όχι όμως από το σχετικό κατάλογο των πραγματογνωμόνων, διότι στον τηρούμενο κατάλογο δεν περιλαμβάνονται ιατροί με την ειδικότητα του γυναικολόγου – χειρουργού και επομένως πρέπει να αντικατασταθεί από άλλον ιατρό, το πρόσωπο του οποίου κρίνεται κατάλληλο για τα σκοπό αυτό και συγκεκριμένα από το …., Μαιευτήρα – Χειρουργό Γυναικολόγο, κάτοικο Πειραιά, οδός …, τηλ. ……, προκειμένου να διενεργήσει τη διαταχθείσα πραγματογνωμοσύνη. Δικαστικά έξοδα δεν επιβάλλονται διότι δεν υποβλήθηκε σχετικό αίτημα.</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p>ΔΙΚΑΖΕΙ ερήμην των καθ’ ων.</p>
   <p>ΔΕΧΕΤΑΙ την αίτηση.</p>
   <p>ΔΙΑΤΑΣΣΕΙ&nbsp;&nbsp; την&nbsp; αντικατάσταση&nbsp; του&nbsp; πραγματογνώμονα&nbsp;&nbsp; …..που&nbsp; διορίστηκε&nbsp; με την&nbsp; υπ’ αριθμ. 124/2013 απόφαση&nbsp; του Δικαστηρίου αυτού με τον ……., Μαιευτήρα – Χειρουργό Γυναικολόγο, κάτοικο Πειραιά, οδός ……, τηλ. ……….</p>
   <p>ΚΡΙΘΗΚΕ και αποφασίστηκε στον Πειραιά την 1 Φεβρουαρίου 2018, όπου και δημοσιεύτηκε σε έκτακτη δημόσια συνεδρίαση στο ακροατήριό του, χωρίς την παρουσία των διαδίκων και των πληρεξούσιων δικηγόρων τους, την 1 Φεβρουαρίου 2018.</p>
   <p><strong>Η ΠΡΟΕΔΡΟΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Η ΓΡΑΜΜΑΤΕΑΣ&nbsp;&nbsp;&nbsp;&nbsp; </strong></p>
   <p>&nbsp;</p>
  </div><!-- .entry-content -->
 </article>
</div></div></div></body></html>