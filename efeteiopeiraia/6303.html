<html><body><h1>Αριθμός απόφασης 668/2020</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=6303<br/><div class="content"><div class="content-inner">
 <article id="post-6303" class="entry entry-single post-6303 post type-post status-publish format-standard hentry category-24 category-18">
  <h1 class="entry-title entry--item h2">Αριθμός απόφασης 668/2020</h1>
  <div class="entry-content entry--item">
   <div class="printomatic pom-small-black " id="id7134" data-print_target="article"></div>
   <p style="text-align: center"><strong>ΑΡΙΘΜΟΣ ΑΠΟΦΑΣΗΣ</strong></p>
   <p style="text-align: center"><strong>668/2020</strong></p>
   <p style="text-align: center"><strong>ΤΟ ΜΟΝΟΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p><strong>ΑΠΟΤΕΛΟΥΜΕΝΟ </strong>από τη Δικαστή Ελένη Σκριβάνου, Εφέτη, η οποία ορίστηκε από την&nbsp; Πρόεδρο του Τριμελούς Συμβουλίου Διεύθυνσης του Εφετείου Πειραιώς και από τη Γραμματέα Τ.Λ.</p>
   <p style="text-align: center"><strong>ΑΦΟΥ ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center"><strong>ΣΚΕΦΘΗΚΕ ΚΑΤΑ ΤΟ ΝΟΜΟ</strong></p>
   <p>Φέρεται προς συζήτηση ενώπιον του Δικαστηρίου τούτου η ως άνω από 19-11-2019 και με αριθμό κατάθεσης (Γ.Α.Κ/Ε.Α.Κ)&nbsp; ……../20-11-2019 αυτοτελής πρόσθετη παρέμβαση της αναφερόμενης στην αρχή της παρούσας ανώνυμης εταιρείας, υπέρ της ανώνυμης τραπεζικής εταιρείας με την επωνυμία «……..» – εφεσίβλητης στην από 6-6-2014 έφεση, απευθυνόμενη στο παρόν Δικαστήριο, την οποία άσκησαν οι νυν καθ’ών η αυτοτελής πρόσθετη παρέμβαση κατά της υπ΄αρ. 1153/2012 οριστικής απόφασης του Μονομελούς Πρωτοδικείου Πειραιώς, που, δικάζοντας κατά την τακτική διαδικασία, απέρριψε την από 19-1-2011 με αρ. κατάθεσης …../2011, ανακοπή των νυν καθ’ ών – τότε ανακοπτόντων εναντίον της νυν υπερ’ής η πρόσθετη παρέμβαση και κατά της υπ΄αρ……/2010 διαταγής πληρωμής του Δικαστή του Μονομελούς Πρωτοδικείου Πειραιώς. Η έφεση αυτή, που κατατέθηκε στη Γραμματεία του Πρωτοδικείου Πειραιώς με αριθμό κατάθεσης …../10-6-2014, αντίγραφο της οποίας κατατέθηκε στη Γραμματεία του Δικαστηρίου τούτου, με επιμέλεια του πληρεξούσιου δικηγόρου της εφεσίβλητης, με Γ.Α.Κ/Ε.Α.Κ ……../25-1-2018, προσδιορίστηκε αρχικά για τη δικάσιμο της 7<sup>ης</sup>-2-2019 και κατόπιν αναβολής για τη δικάσιμο η οποία αναφέρεται στην αρχή της παρούσας απόφασης και γράφτηκε στο πινάκιο με αρ. …..</p>
   <p>Όπως προκύπτει, όμως, από τα ταυτάριθμα με την παρούσα απόφαση πρακτικά του Δικαστηρίου τούτου, όταν εκφωνήθηκε η ως άνω έφεση από το πινάκιο (συνεκφωνούμενη με την ένδικη αυτοτελή πρόσθετη παρέμβαση), τόσο οι εκκαλούντες όσο και η εφεσίβλητη, δεν εμφανίστηκαν ούτε εκπροσωπήθηκαν από πληρεξούσιο δικηγόρο, και η συζήτηση της υπόθεσης αυτής ματαιώθηκε, κατ΄άρθρο 260 παρ.1 ΚΠολΔ σε συνδυασμό με το άρθρο 524 παρ.1 ΚΠολΔ.</p>
   <p>Ενόψει δε της ματαίωσης της κύριας δίκης μεταξύ των αρχικών διαδίκων, λόγω του παρεπόμενου και παρακολουθηματικού χαρακτήρα, σε σχέση με αυτήν, της αυτοτελούς πρόσθετης παρέμβασης (δηλ. η τελευταία προϋποθέτει την ύπαρξη και τη διεξαγωγή της κύριας δίκης),σε συνδυασμό με το ότι,εν προκειμένω, στην παρέμβαση δεν περιλαμβάνεται κάποιο αυτοτελές αίτημα παρά μόνο η απόρριψη της έφεσης, η ένδικη πρόσθετη παρέμβαση, δεν μπορεί να εκδικαστεί αυτοτελώς(βλ. και Εφ.Πειρ.451/2020, αδημ.). Πρέπει, επομένως, να κηρυχθεί απαράδεκτη η συζήτησή της, ώστε να επαναφερθεί με κλήση για να συζητηθεί μαζί με την κύρια δίκη (έφεση).</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ </strong></p>
   <p><strong>Κηρύσσει </strong>απαράδεκτη τη συζήτηση της από 19-11-2019 και με αριθμό κατάθεσης (Γ.Α.Κ/Ε.Α.Κ) ………/20-11-2019 αυτοτελούς πρόσθετης παρέμβασης.</p>
   <p><strong>KPIΘHKE</strong>, αποφασίσθηκε και δημοσιεύθηκε στον Πειραιά, στο ακροατήριό του και σε έκτακτη δημόσια αυτού συνεδρίαση στις 11&nbsp; Νοεμβρίου 2020, απόντων των διαδίκων και του πληρεξούσιου δικηγόρου της αυτοτελώς προσθέτως παρεμβαίνουσας.</p>
   <p><strong>Η&nbsp; ΔΙΚΑΣΤΗΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;H&nbsp; ΓPAMMATEΑΣ</strong></p>
  </div><!-- .entry-content -->
 </article>
</div></div></div></body></html>