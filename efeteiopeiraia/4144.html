<html><body><h1>Αριθμός Απόφασης 26/2018</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=4144<br/><div class="content"><div class="content-inner">
 <article id="post-4144" class="entry entry-single post-4144 post type-post status-publish format-standard hentry category-20 category-18">
  <h1 class="entry-title entry--item h2">Αριθμός Απόφασης 26/2018</h1>
  <div class="entry-content entry--item">
   <div class="printomatic pom-small-black " id="id3317" data-print_target="article"></div>
   <p><strong>ΕΛΛΗΝΙΚΗ ΔΗΜΟΚΡΑΤΙΑ</strong></p>
   <p><strong>ΕΦΕΤΕΙΟ ΠΕΙΡΑΙΩΣ</strong></p>
   <p><strong>ΤΜΗΜΑ ΝΑΥΤΙΚΩΝ ΔΙΑΦΟΡΩΝ</strong></p>
   <p style="text-align: center;"><strong>Αριθμός&nbsp;&nbsp; Αποφάσεως&nbsp;&nbsp; 26 /2018</strong></p>
   <p style="text-align: center;"><strong>ΤΟ ΜΟΝΟΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p>Συγκροτήθηκε από τη Δικαστή, Μαρία Κωττάκη, Εφέτη, την οποία όρισε ο Πρόεδρος του Τριμελούς Συμβουλίου Διοικήσεως του&nbsp; Δικαστηρίου και τη Γραμματέα Γ. Λ.</p>
   <p style="text-align: center;"><strong>ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center;"><strong>ΣΚΕΦΤΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <p>&nbsp;Η υπό κρίση από 2-3-2016 έφεση (ΓΑΚ …./2016,ΕΑΚ …./2016) κατά της υπ’ αριθ.3675/2015 οριστικής αποφάσεως του Μονομελούς Πρωτοδικείου Πειραιώς,&nbsp; που εκδόθηκε κατά την ειδική διαδικασία των άρθρων 666 επ. του ΚΠολΔ (άρθρο 82 του ΚΙΝΔ), αντιμωλία των διαδίκων, επί της από 8-12-2014 (ΓΑΚ …., ΑΚ …../2014) αγωγής του ενάγοντος και ήδη εκκαλούντος, έχει ασκηθεί νομότυπα με κατάθεση του δικογράφου της στη Γραμματεία του εκδόντος την εκκαλουμένη πρωτοβάθμιου Δικαστηρίου και εμπρόθεσμα (άρθρα 19,&nbsp; 144, 495 παρ. 1, 499, 511, 513 παρ. 1 περ. β, 516 παρ. 1, 517, 518 παρ. 2 και 591 παρ. 1 ΚΠολΔ). Επομένως, πρέπει να γίνει τυπικώς δεκτή και να ερευνηθεί περαιτέρω ως προς το παραδεκτό και βάσιμο των λόγων της κατά την ίδια διαδικασία (άρθρο 533 παρ. 1 ΚΠολΔ).</p>
   <p>Ο ενάγων και ήδη εκκαλών με την προαναφερθείσα αγωγή του (όπως το αίτημά της παραδεκτώς περιορίσθηκε), ζήτησε αφενός να υποχρεωθεί η εναγομένη να του καταβάλει ποσό ευρώ 19.225,55 για υπερωριακή αμοιβή του αφετέρου να αναγνωρισθεί ότι η εναγόμενη υποχρεούται&nbsp; να του καταβάλει συνολικό ποσό 8.788,31 ευρώ (αμφότερα τα ποσά νομιμοτόκως κατά τα σε αυτή αναφερόμενα), για διαφορές αποδοχών, μισθών αδείας, αμοιβής δρομολογίων εξπρές, δώρων εορτών, για μη χορηγηθείσες διανυκτερεύσεις και για αποζημίωση απολύσεως από την εργασία του ως βοηθός ηλεκτρολόγου στο πλοίο “ΝΧ”,&nbsp; πλοιοκτησίας της εναγομένης, στο οποίο ισχυρίστηκε ότι εργάσθηκε επί 14 ώρες ημερησίως όταν το πλοίο ταξίδευε και επί 13 ώρες ημερησίως όταν αυτό βρισκόταν σε επισκευή, κατά τα χρονικά διαστήματα από 12-12-2012 έως 25-10-2013, από 10-2-2014 έως 27-2-2014 και από 18-3-2014 έως 14-4-2014, οπότε απολύθηκε μετά από μονομερή και αναίτια&nbsp; καταγγελία της συμβάσεώς του από τον πλοίαρχο. Η&nbsp; εκκαλουμένη απέρριψε ως αβάσιμα τα κονδύλια για υπερωριακή αμοιβή και τα με αυτά συνεχόμενα κονδύλια για διαφορές από αμοιβή δρομολογίων εξπρές και επιδομάτων εορτών Χριστουγέννων και Πάσχα και κατά τα λοιπά δέχθηκε εν μέρει την αγωγή και υποχρέωσε την εναγομένη να καταβάλει στον ενάγοντα το ποσό των 3.344,57 ευρώ για αποζημίωση απολύσεως, για 13 μη χορηγηθείσες διανυκτερεύσεις και για διαφορές δεδουλευμένων αποδοχών και μισθών αδείας, νομιμοτόκως από την απόλυσή του. Κατά της ως άνω αποφάσεως παραπονείται ο ενάγων και ήδη εκκαλών για κακή εφαρμογή του νόμου και πλημμελή εκτίμηση των αποδείξεων και ζητεί την εξαφάνισή της&nbsp; ώστε&nbsp; να γίνει εν όλω δεκτή η αγωγή του.</p>
   <p>Από την εκτίμηση της ένορκης καταθέσεως του μάρτυρα αποδείξεως που περιέχεται στα ταυτάριθμα της εκκαλουμένης πρακτικά (η εναγομένη δεν εξέτασε μάρτυρα στο ακροατήριο), των υπ‘ αριθ. …./2015 και …../2015 ενόρκων ενώπιον του Ειρηνοδίκη Πειραιώς βεβαιώσεων των ………., αντιστοίχως, που με επίκληση επαναπροσκομίζει η εναγομένη-εφεσίβλητη και των οποίων προηγήθηκε νόμιμη και εμπρόθεσμη κλήτευση του ενάγοντος-εκκαλούντος (βλ. …../2015 έκθεση επιδόσεως του δικαστικού επιμελητή στο Πρωτοδικείο Αθηνών ………..) και&nbsp; όλων ανεξαιρέτως των εγγράφων, που οι διάδικοι νομίμως προσκομίζουν και επικαλούνται είτε για να ληφθούν υπόψη ως αυτοτελή αποδεικτικά μέσα είτε ως δικαστικά τεκμήρια,&nbsp; σε μερικά από τα οποία ενδεικτικώς μόνο γίνεται μνεία κατωτέρω, αποδείχθηκαν τα ακόλουθα πραγματικά περιστατικά:&nbsp;&nbsp; Με σύμβαση ναυτικής εργασίας αορίστου χρόνου,&nbsp; που καταρτίσθηκε&nbsp; στις 12-12-2012&nbsp; στον Πειραιά, μεταξύ του ενάγοντος -εκκαλούντος και της εναγομένης-εφεσίβλητης, πλοιοκτήτριας του υπό ελληνική σημαία Ε/Γ-Ο/Γ πλοίου με την ονομασία “ΝΧ”,&nbsp; με αριθμό ΙΜΟ …….., ο ενάγων ναυτολογήθηκε στο ανωτέρω πλοίο ως βοηθός ηλεκτρολόγου, αμοιβόμενος με την ισχύουσα ΣΣΝΕ πληρωμάτων επιβατηγών ακτοπλοϊκών πλοίων και εργάσθηκε σε αυτό έως τις 25-10-2013 , οπότε απολύθηκε στο λιμάνι του Πειραιά αμοιβαία συναινέσει. Ακολούθως, στις 10-2-2014, με νέα όμοια σύμβαση που κατήρτισε με την εναγομένη,&nbsp; προσελήφθη για να εργαθεί στο ίδιο πλοίο και με την ίδια ως άνω ειδικότητα και όρους, στο οποίο εργάσθηκε έως την 27-2-2014, οπότε απολύθηκε στο λιμάνι του Πειραιά αμοιβαία συναινέσει. Τέλος, με νέα ίδια σύμβαση προσελήφθη από την πρώτη εναγομένη στις 18-3-2014 για να εργασθεί με την ίδια ως άνω ειδικότητα και όρους στο ίδιο πλοίο, όπου εργάσθηκε έως τις 14-4-2014 όταν και απολύθηκε στον Πειραιά από τον πλοίαρχο μονομερώς,&nbsp; μετά δε από μερικούς μήνες ο ενάγων-εκκαλών κατέθεσε αίτηση για συνταξιοδότηση. Οι ως άνω τρεις συμβάσεις, όπως ορθώς έκρινε η εκκαλουμένη, υπάγονταν, αντιστοίχως, στους όρους της Συλλογικής Συμβάσεως Εργασίας Πληρωμάτων Ακτοπλοϊκών Επιβατηγών Πλοίων του έτους 2011,&nbsp; που κυρώθηκε με την υπουργική απόφαση 3525.1.5.2/01/2011 (ΦΕΚ&nbsp; Β 1070/31-5-2011) καθώς και σε αυτές των ετών 2013 (αριθ. υπουργικής αποφάσεως 3525.1.1.5/01/2013-ΦΕΚ 2079/2013)&nbsp; και 2014 (αριθμ. υπουργικής αποφάσεως 3525.1.5/01/2014-ΦΕΚ 1664/2014), που περιέχουν τις ίδιες ρυθμίσεις με την προαναφερόμενη ΣΣΝΕ έτους 2011. Σύμφωνα με τις οικείες διατάξεις των προαναφερομένων ΣΣΝΕ, οι ώρες της υποχρεωτικής εβδομαδιαίας εργασίας εν πλω και στο λιμάνι ορίζονται σε σαράντα (40) εβδομαδιαίως, δηλαδή οκτώ (8) ώρες την ημέρα από Δευτέρα μέχρι Παρασκευή, της εργασίας του Σαββάτου αμειβομένης υπερωριακώς. Κάθε εργασία που εκτελείται από τους ναυτικούς εν πλω και στο λιμάνι, πέραν των κανονικών εργασίμων ημερών και ωρών, περιλαμβανομένων και των εργασιών κατάπλου και απόπλου, θεωρείται πρόσθετη (υπερωριακή) και καταβάλλεται στους απασχολούμενους ναυτικούς πρόσθετη αμοιβή. Σημειωτέον ότι&nbsp; η προβλεπομένη ιδιαίτερη αμοιβή για τη μέχρι της οκταώρου εργασίας την Κυριακή καταβάλλεται σε όλο το πλήρωμα και για όλες τις Κυριακές, ανεξαρτήτως παροχής εκ μέρους αυτού υπηρεσίας, μάλιστα, η παρασχεθείσα εντός του οκταώρου εργασία κατά την ημέρα αυτή δεν θεωρείται υπερωριακή, αλλά μόνον η πλέον του οκταώρου.&nbsp; Στην&nbsp; προκειμένη περίπτωση,&nbsp; αποδεικνύεται ότι κατά τα ένδικα χρονικά διαστήματα, το πλοίο “ΝΧ” εκτελούσε κυκλικά δρομολόγια από τον Πειραιά προς τη Χίο και ακολούθως Μυτιλήνη με αναχώρηση από το λιμάνι του Πειραιά κάθε Δευτέρα, Τρίτη, Τετάρτη, Πέμπτη, Παρασκευή και Σάββατο (πλην της Κυριακής) και επιστροφή στο ίδιο λιμάνι το πρωί της επομένης ημέρας με διάρκεια δρομολογίου περί τις 9 -10 ώρες. Σε αυτό υπηρετούσε ένας προϊστάμενος ηλεκτρολόγος και δύο βοηθοί ηλεκτρολόγοι, ένας από τους οποίους ήταν ο ενάγων, ο οποίος καθ’ όλο το διάστημα των ένδικων ναυτολογήσεών του, πλην των διαστημάτων που το πλοίο δεν πραγματοποίησε δρομολόγια είτε λόγω μη εκτελέσεως αυτών για διάφορους λόγους είτε λόγω επισκευών,&nbsp; εργαζόταν καθημερινά πέραν του νομίμου ωραρίου του υπερωριακώς (πέραν του οκταώρου κατά τις καθημερινές και Κυριακές και καθόλη τη διάρκεια της εργασίας του κατά τα Σάββατα και τις αργίες) επί δύο&nbsp; ώρες, δηλαδή εργαζόταν συνολικά δέκα (10) ώρες την ημέρα και όχι δεκατρείς (13) και δεκατέσσερις (14), όπως ισχυρίζεται στην αγωγή του, καθόσον στο πλοίο υπηρετούσαν δύο βοηθοί ηλεκτρολόγοι και ένας προϊστάμενος ηλεκτρολόγος, το δε πλοίο ήταν καινούργιο, ναυπηγήσεως έτους 2006, βραβευμένο το έτος 2007 από την εταιρεία …. ως το καλύτερο πλοίο, με αποτέλεσμα οι ανάγκες για επιπλέον εργασίες του πληρώματος να ήταν περιορισμένες. Το πλοίο δεν εκτέλεσε δρομολόγια κατά τις ακόλουθες ημερομηνίες: 15-12-2012, 16-12-2012, 22-12-2012, 23-12-2012, 24-12-2012, 25-12-2012, 26-12-2012, 29-12-2012, 30-12-2012, 31-12-2012, 01-01-2013, 02-01-2013, 05-01-2013, 06-01-2013, 07-01-2013, 08-03-2013, 09-03-2013, 10-03-2013,&nbsp; 14-03-2013, 16-03-2013, 17-03-2013, 23-03-2013, 24-03-2013, 25-03-2013, 30-03-2013, 31-03-2013, 03-04-2013, 06-04-2013, 07-04-2013, 13-04-2013, 14-04-2013, 15-04-2013, 16-04-2013, 17-04-2013, 21-04-2013, 04-05-2013, 05-05-2013, 11-05-2013, 12-05-2013, 18-05-2013, 19-05-2013, 25-05-2013, 26-05-2013, 01-06-2013, 02-06-2013, 08-06-2013, 09-06-2013, 15-06-2013, 16-06-2013, 23-06-2013, 22-10-2013 , 23-10-2013, 24-10-2013 και&nbsp; 25-10-2013. Επίσης, το πλοίο ήταν ακινητοποιημένο, καθ’ όλο το διάστημα από 08-01-2013 έως 07-03-2013, από 10-2-2014 έως 27-2-2014&nbsp; και&nbsp; από 18-3-2014 έως και 14-4-2014 γιατί σε αυτό εκτελούνταν εργασίες συντήρησης-επισκευής. Σημειώνεται ότι ο ενάγων δεν ασκεί αξίωση για υπερωριακή αμοιβή του χρονικού διαστήματος από 12-12-2012 έως 31-12-2012. Επομένως και σύμφωνα με τα προαναφερθέντα, ο ενάγων-εκκαλών εργάσθηκε υπερωριακά επί 173 καθημερινές και Κυριακές (153 καθημερινές και 20 Κυριακές) πραγματοποιώντας δύο (2) ώρες υπερωριακής εργασίας την ημέρα και δικαιούται αμοιβής συνολικού ποσού 3.200,50 ευρώ (173 ημέρες&nbsp; Χ 2ώρες Χ 9,25 ευρώ το ωρομίσθιο υπερωριακής αμοιβής για την ειδικότητα του βοηθού ηλεκτρολόγου).&nbsp;&nbsp; Για την ίδια αιτία δικαιούται υπερωριακής αμοιβής για την εργασία του επί είκοσι τρία (23) Σάββατα και επτά (7) αργίες (18-3-2013- Καθαρά Δευτέρα, Πρωτομαγιά, 3-5-2013- Μεγάλη Παρασκευή, 6-5-2013 – Δευτέρα του Πάσχα, 13-6-2013- της Αναλήψεως, Δεκαπενταύγουστο και 14-9-2013 – του Σταυρού) , συνολικού ποσού&nbsp; 3.330 ευρώ (30 Χ 10 Χ 11,10 ευρώ το ωρομίσθιο υπερωριακής αμοιβής Σαββάτου και αργιών για την ειδικότητα του βοηθού ηλεκτρολόγου). Δικαιούται δηλαδή ο ενάγων για την ανωτέρω αιτία συνολικό ποσό (3.200,50 +3.330=) 6.530,50 ευρώ, από το οποίο έλαβε , όπως άλλωστε ομολογεί την αγωγή του, ποσό 4.664,65 ευρώ και του οφείλει η εναγομένη-εφεσίβλητη το υπόλοιπο, ποσού 1.865,85 ευρώ, νομιμοτόκως από την επομένη της λύσεως της συμβάσεώς του, που έλαβε χώρα στις 25-10-2013. Κατά το έτος 2014, ο ενάγων δεν εργάσθηκε υπερωριακώς και ορθώς η εκκαλουμένη απέρριψε ως προς τα αντίτοιχα κονδύλια την αγωγή του.</p>
   <p>Με το άρθρο 14 των ανωτέρω ΣΣΝΕ&nbsp; ορίστηκε ότι «1.Στα πληρώματα των πλοίων…καταβάλλεται ως&nbsp;δώρο ο μισθός ενός μηνός επ` ευκαιρία των εορτών των Χριστουγέννων και του Νέου Έτους και ο&nbsp;μισθός 15 ημερών επ` ευκαιρία των εορτών του Πάσχα. 2.Τα δώρα εορτών υπολογίζονται&nbsp;καταβαλλομένων παγίων και σταθερών αποδοχών ήτοι μισθού ενεργείας και επιδομάτων&nbsp;περιλαμβανομένων και των υπερωριών.». Από το συνδυασμό της προαναφερθείσας διάταξης με&nbsp;εκείνες των άρθρων 2, 3 και 7 της υπ` αρ. 70109/8008/82 Υ.Α (Εμπ.Ναυτ.) «περί των&nbsp;προϋποθέσεων χορηγήσεως επιδομάτων εορτών Χριστουγέννων και Πάσχα προς τους&nbsp;δικαιούμενους ναυτικούς» (Φ.Ε.Κ. Β` 1/7 Ιανουαρίου 1982) προκύπτει ότι οι ως άνω ναυτικοί&nbsp;δικαιούνται επιδομάτων εορτών Χριστουγέννων και Πάσχα ίσων προς ένα μηνιαίο μισθό και μισθό&nbsp;15 ημερών αντίστοιχα, εάν η σχέση εργασίας διήρκεσε καθ` όλο το διάστημα από 1ης Μαΐου μέχρι&nbsp;31ης Δεκεμβρίου και από 1ης Ιανουαρίου μέχρι 30ής Απριλίου αντιστοίχως, ή 2/25 του μηνιαίου&nbsp;μισθού ανά έκαστο δεκαεννεαήμερο χρονικό διάστημα και 1/15 ημίσεος μηνιαίου μισθού ανά&nbsp;έκαστο οκταήμερο χρονικό διάστημα αντιστοίχως ή ανάλογο κλάσμα επί χρονικού διαστήματος&nbsp;μικρότερου του δεκαεννεαημέρου ή του οκταημέρου, εάν η σχέση εργασίας δεν διήρκεσε καθ` όλο&nbsp;το διάστημα από 1ης Μαΐου μέχρι 31ης Δεκεμβρίου και από 1ης Ιανουαρίου μέχρι 30ής Απριλίου&nbsp;αντιστοίχως, προς υπολογισμό των οποίων λαμβάνονται υπ` όψιν ο καταβαλλόμενος μισθός την&nbsp;10η Δεκεμβρίου και την 15η ημέρα προ του Πάσχα αντιστοίχως και κάθε άλλη παροχή, εφόσον&nbsp;καταβάλλεται από τον εργοδότη ως συμβατικό ή νόμιμο αντάλλαγμα της παρεχόμενης εργασίας&nbsp;τακτικά κάθε μήνα ή κατ` επανάληψη περιοδικά σε ορισμένα χρονικά διαστήματα, όπως π.χ το&nbsp;επίδομα Κυριακών, το επίδομα βαρείας και ανθυγιεινής εργασίας, η υπερωριακή αμοιβή, το επίδομα&nbsp;αδείας, η αποζημίωση μη πραγματοποιήσεως αδείας, καθώς και οι λοιπές τακτικές παροχές (ΕφΠειρ&nbsp;568/2009 ΕΝΔ 2009.267, ΕφΠειρ 283/2009 ΕΝΔ 2009.102), μεταξύ των οποίων είναι και η&nbsp;τροφοδοσία είτε παρέχεται σε χρήμα είτε αυτουσίως, λαμβανομένου άρα υπόψη και του ημερήσιου&nbsp;αντίτιμου τροφής προς υπολογισμό των επιδομάτων εορτών (ΑΠ 1013/2003 ΕΝΔ 2003.345,&nbsp;ΕφΠειρ 521/2009 ΕΝΔ 2009.273) και του επιδόματος άγονης γραμμής του άρθρου 7 της πιο πάνω&nbsp;Σ.Σ.Ε (Εφ Πειρ 343/2009 αδημ.), ενώ στις τακτικές αποδοχές δεν συγκαταλέγεται η πρόσθετη&nbsp;αμοιβή για δρομολόγια «ΕΞΠΡΕΣ» (Εφ Πειρ 1/2003 ΕΝΔ 2003.123 &amp; πρβλ. ΕφΠειρ 465/2009 ΕΝΔ&nbsp;2009.276, ΕφΠειρ 34/2008 ΕΝΔ 2008.290, ΕφΠειρ. 46/2011 – “Νόμος”). Σε περίπτωση που η εργασιακή σχέση έχει λυθεί πριν από τις παραπάνω ημερομηνίες τα δώρα Χριστουγέννων και Πάσχα υπολογίζονται με βάση τις αποδοχές που καταβάλλονταν την ημέρα που λύθηκε η εργασιακή σχέση. Οι μηνιαίες τακτικές αποδοχές του ενάγοντος επί των οποίων θα υπολογισθούν τα δώρα Χριστουγέννων και Πάσχα&nbsp; αλλά και η πρόσθετη αμοιβή για τα δρομολόγια “εξπρές” διαμορφώνονται ως εξής:&nbsp; μισθός ενέργειας και Κυριακής (βασικός μισθός) 1.561,83 ευρώ +&nbsp; επίδομα βαρείας και ανθυγιεινής εργασίας 35,22 ευρώ + αναλογία αποζημιώσεως αδείας μετά αντιτίμου τροφής&nbsp; 421,92 ευρώ (4.219,29 ευρώ η αποζημίωση αδείας μετά τροφοδοσίας [ μισθός ενέργειας 1.280,19 ευρώ + 576,30 ευρώ η τροφοδοσία= 1.856,49 ευρώ Χ1/22 = 84,38 ευρώ Χ 50 ημέρες αδείας που δικαιούται ενόψει του ότι το έτος 2013 υπηρέτησε 10 μήνες και είχε προυπηρεσία άνω των 2 ετών επομένως δικαιούται 5 ημέρες άδεια το μήνα-άρθρο 15 της ανωτέρω σσνε]: 10 μήνες ) + μέσος όρος υπερωριακής αμοιβής 653 ευρώ και επομένως ανέρχονται το συνολικό ποσό των 2.671,97 ευρώ. Σημειώνεται ότι στις εν λόγω αποδοχές δεν συνυπολογίζεται το επίδομα επίβλεψης κλιματιστικών μηχανημάτων, που συμπεριλαμβάνει ο ενάγων στην αγωγή του, για το λόγο ότι με βάση το άρθρο 8 των ως άνω ΣΣΝΕ αυτό καταβάλλεται μηνιαίως στον ηλεκτρολόγο και όχι στους βοηθούς ηλεκτρολόγους, όπως ο ενάγων.&nbsp; Σύμφωνα με τα ανωτέρω, ο ενάγων δικαιούται για δώρο Χριστουγέννων έτους 2013 ποσό ευρώ 1.966,56 (2.671,97 ευρώ Χ 2/25 Χ&nbsp; 9,2 δεκανεννεαήμερα). ‘Ελαβε όμως 2.250 ευρώ, όπως ο ίδιος αναφέρει στην αγωγή του και επομένως ουδέν δικαιούται. Για δώρο Πάσχα&nbsp; έτους 2013, κατά το οποίο η σχέση εργασίας του ενάγοντος διήρκεσε καθ΄όλο το διάστημα από 1ης Ιανουαρίου έως 30 Απριλίου δικαιούται ο ενάγων ποσό (2.671,97: 2) 1.335,98 ευρώ από το οποίο έλαβε 1.000 ευρώ και δικαιούται το υπόλοιπο ποσού 335,98 ευρώ , νομιμοτόκως από 1-5- 2013.&nbsp; Για αναλογία δώρου Πάσχα 2014 και ειδικότερα της συμβάσεώς του&nbsp; με διάρκεια από 10-2-2014 έως 27-3-2014 και δεδομένου ότι οι τακτικές μηνιαίες αποδοχές του, εφόσον δεν αποδείχθηκαν υπερωρίες ούτε δικαιούται επιδόματος για την επίβλεψη των κλιματιστικών μηχανημάτων, όπως προαναφέρεται, ανέρχονται στο ποσό των 2.173,35 ευρώ (1280,19 ευρώ μισθός ενέργειας + 281,64 ευρώ επίδομα Κυριακής + 35,22 ευρώ επίδομα βαρείας και ανθυγιεινής εργασίας + 576,30 ευρώ τροφοδοσία) δικαιούται ο ενάγων ποσό 152,13 ευρώ (2.173,35 : 2 Χ1/15 Χ 2,1 οκταήμερα). Για το διάστημα της συμβάσεώς του από 18-3-2014 έως 14-4-2014 δηλαδή για 3,3 οκταήμερα δικαιούται ο ενάγων για αναλογία δώρου Πάσχα 2014 ποσό 239&nbsp; ευρώ (2.173,35 οι μηνιαίες τακτικές αποδοχές του κατά τα ανωτέρω : 2 Χ 1/15 Χ 3,3 οκταήμερα). Συνολικά δηλαδή δικαιούται ο ενάγων για αναλογία δώρου Πάσχα 2014 ποσό 391,19 ευρώ, από το οποίο έλαβε 312,75 ευρώ, όπως αποδεικνύεται από τη μετ’ επικλήσεως προσκομιζόμενη από την εφεσίβλητη αντίστοιχη κατάσταση μισθοδοσίας του και την κατάθεση του ως άνω ποσού στον τραπεζικό λογαριασμό του, και δικαιούται τη διαφορά ποσού 78,44 ευρώ, νομιμοτόκως από 1-5-2014.</p>
   <p>Περαιτέρω, το ανωτέρω πλοίο κατά το χρονικό διάστημα από 1-1-2013 έως 25-10-2013 πραγματοποίησε συνολικά 12,34 δρομολόγια εξπρές, όπως αναφέρεται στις αποδείξεις πληρωμής-λογαριασμούς μισθοδοσίας του ενάγοντος και δεν αρνείται η εναγομένη. Δικαιούται επομένως ποσό ευρώ 1.099 (2.671,97 οι μηνιαίες τακτικές αποδοχές του, όπως υπολογίσθηκαν ανωτέρω : 30 Χ 12,34) από το οποίο έλαβε 1.038,34 ευρώ και δικαιούται το υπόλοιπο , ποσού 60,73 ευρώ, νομιμοτόκως από την επομένη της λύσεως της συμβάσεως εργασίας του, ήτοι από 26-10-2013.</p>
   <p>Η εκκαλουμένη δέχθηκε ως και κατ΄ουσίαν βάσιμα α) το κονδύλι των 766,89 ευρώ που αξίωνε ο ενάγων για διαφορά αποδοχών&nbsp; του χρονικού διαστήματος της εργασίας του από 10-2-2014 έως 27-2-2014, β)&nbsp; το κονδύλι των 180,40 ευρώ που αξίωνε ο ενάγων δια διαφορά μισθών αδείας του ίδιου χρονικού διαστήματος, γ) το κονδύλι των 234,53 ευρώ που αξίωνε ο ενάγων για διαφορά μισθών του χρονικού διαστήματος της εργασίας του από 18-3-2014 έως 14-4-2014 , δ) το κονδύλι των 30, 07 ευρώ που αξίωνε ο ενάγων για διαφορά μισθών αδείας του ίδιου χρονικού διαστήματος,&nbsp; ε) το κονδύλι των 756,47 ευρώ για μη χορηγείθες διανυκτερεύσεις και στ) το κονδύλι των 1.376,21 ευρώ για αποζημίωση απολύσεως, επιδίκασε δε για τις παραπάνω αιτίες στον ενάγοντα συνολικό ποσό 3. 344,57 ευρώ, νομιμοτόκως από 14-4-2014 (ημερομηνία της απολύσεώς του). Κατά του ανωτέρω κεφαλαίου της εκκαλουμένης υπάρχουν λόγοι εφέσεως μόνο ως προς α) τον υπολογισμό της αποζημιώσεως απολύσεως για την οποία ο ενάγων αξίωνε ποσό 2.610,38 ευρώ, ήτοι αποδοχές 15 ημερών για τον υπολογισμό των οποίων άθροιζε πέραν των ποσών που άθροισε η εκκαλουμένη, ποσό 1.912,77 ευρώ για αναλογία υπερωριακής εργασίας και ποσό 555,58 ευρώ για αναλογία δώρων και β) ως προς την ημερομηνία ενάρξεως της τοκοφορίας του επιδικασθέντος ποσού , ισχυριζόμενος ότι τα επιμέρους κονδύλια που απαρτίζουν αυτό έπρεπε να επιδικασθούν νομιμοτόκως από τότε που το καθένα κατέστη απαιτητό. Κατά τα λοιπά, για το προαναφερθέν κεφάλαιο της εκκαλουμένης δεν υπάρχουν λόγοι εφέσεως ούτε άσκησε αντέφεση η εφεσίβλητη. Κατά τη διάταξη του άρθρου 76 του ΚΙΝΔ η αποζημίωση απολύσεως ισούται με το μισθό 15 ημερών,&nbsp; εφόσον ο ναυτικός, όπως εν προκειμένω ο ενάγων απολύθηκε σε λιμάνι της ημεδαπής. Προς υπολογισμό της εν λόγω αποζημιώσεως λαμβάνονται υπ` όψιν ο καταβαλλόμενος μισθός κατά τον τελευταίο μήνα υπό καθεστώς πλήρους απασχολήσεως, το επίδομα Κυριακών, το επίδομα βαρείας και ανθυγιεινής εργασίας, η υπερωριακή αμοιβή, η αποζημίωση μη πραγματοποιήσεως αδείας, τα επιδόματα εορτών ως και πάσα άλλη παροχή καταβαλλομένη ως συμβατικό ή νόμιμο αντάλλαγμα της παρεχομένης εργασίας τακτικώς καθ` έκαστο μήνα ή κατ` επανάληψη περιοδικώς σε ορισμένα χρονικά διαστήματα (ΕφΠειρ 172/2008 ΕΝΔ 36.100, 719/2006 ΕΝΔ 34.355, ΕφΠειρ 434/2015 – “Νόμος”). Ωστόσο, ο ενάγων δεν πραγματοποίησε υπερωρίες κατά το έτος 2014, όπως προαναφέρεται, κατά τον τελευταίο δε μήνα πριν την απόλυσή του οι μηνιαίες αποδοχές του ανέρχονταν στο συνολικό ποσό 2.986,46 ευρώ (2.173,25 ευρώ κατά τα ανωτέρω + 391,19 αναλογία δώρου Πάσχα + 421,92 ευρώ αναλογία αποζημιώσεως αδείας μετά αντιτίμου τροφής). Επομένως, δικαιούται ο ενάγων ως αποζημίωση απολύσεως ποσό&nbsp; ευρώ 1.493,23,&nbsp; νομιμοτόκως από την επίδοση της αγωγής.</p>
   <p>Από τις διατάξεις των άρθρων 341, 345, 346 και 655 εδ. 1 ΑΚ, 11 της προαναφερθείσας υπ` αρ.70109/8008/82 Αποφάσεως Υ.Ε.Ν., 13 παρ. 4, 15 παρ. 3 εδ. τελευταίο και 30 παρ. 2 των ως άνω&nbsp;συλλογικών συμβάσεων προκύπτει ότι η αμοιβή υπερωριακής εργασίας και η αποζημίωση για μη&nbsp;ληφθείσα άδεια καταβάλλονται την τελευταία ημέρα του&nbsp;μήνα, κατά τον οποίον παρεσχέθη η εργασία, το επίδομα εορτών Χριστουγέννων, καθ` ο&nbsp;μέρος αντιστοιχεί μέχρι της 21ης Δεκεμβρίου, καταβάλλεται την εν λόγω ημερομηνία, ενώ το&nbsp;υπόλοιπο μπορεί να καταβληθεί την 31η Δεκεμβρίου, το επίδομα εορτών Πάσχα, καθ` ο μέρος&nbsp;αντιστοιχεί μέχρι της Μεγάλης Τετάρτης, καταβάλλεται την εν λόγω ημέρα, ενώ το υπόλοιπο μπορεί&nbsp;να καταβληθεί την 30η Απριλίου, ως προς όλες δε τις εν λόγω αξιώσεις με μόνη την παρέλευση των&nbsp;ως άνω ημερομηνιών ο εργοδότης καθίσταται υπερήμερος και οφείλει έκτοτε τόκο υπερημερίας,&nbsp;ενώ η αποζημίωση απολύσεως δεν θεωρείται μισθός&nbsp;και δεν υφίσταται ως προς αυτή δήλη ημέρα καταβολής, αλλά ο τόκος αρχίζει από την όχληση και&nbsp;σε κάθε περίπτωση από την επίδοση της αγωγής (ΕφΠειρ 283/2009 ο.π., ΕφΠειρ 300/1996 ΕΝΔ&nbsp;1996.354, ΕφΠειρ 247/1995 ΕΝΔ 1995.483, ΕφΠειρ 198/1993 ΕΝΔ 1993.440). Επομένως στην προκειμένη περίπτωση οφείλεται νόμιμος τόκος ως εξής: 1) Ως προς το&nbsp;ποσό των υπερωριών, της αποζημιώσεως αδείας, της διαφοράς αποδοχών ενός μηνός, των διανυκτερεύσεων και των διαφορών αποδοχών για δρομολόγια εξπρές, από την&nbsp; επομένη της κάθε φορά λύσεως της συμβάσεως του&nbsp;ενάγοντος στην οποία αφορούν οι ανωτέρω αποδοχές, 2) ως προς τα ποσά για αναλογία δώρου Πάσχα, από τις ημερομηνίες που ανωτέρω αναφέρονται και 3) ως προς την αποζημίωση απολύσεως από την επίδοση της αγωγής γιατί ο ενάγων δεν επικαλείται προγενέστερη όχληση της εναγομένης.</p>
   <p>Κατ’ ακολουθία των προεκτεθέντων και ενόψει του ότι δεν υπάρχουν άλλοι λόγοι εφέσεως, έσφαλε το πρωτοβάθμιο Δικαστήριο που απέρριψε την αγωγή ως κατ΄ουσίαν αβάσιμη ως προς το κονδύλι των υπερωριών έτους 2013, ως προς τις διαφορές δώρων Πάσχα 2013 και 2014 και ως προς τις διαφορές δρομολογίων εξπρές. Έσφαλε επίσης ως προς το επιδικασθέν ύψος της αποζημιώσεως απολύσεως καθώς και ως προς την έναρξη τοκοφορίας των επιδικασθέντων ποσών.&nbsp; Πρέπει επομένως&nbsp; η έφεση να γίνει δεκτή ως και κατ΄ουσίαν βάσιμη, κατά μερική αποδοχή του πρώτου (περί υπερωριών), δεύτερου (περί δρομολογίων εξπρές), τρίτου (περί διαφορών δώρων εορτών), τέταρτου (περί ύψους αποζημιώσεως απολύσεως) και του τελευταίου-πέμπτου (περί ενάρξεως της τοκοφορίας) λόγων της. Στην συνέχεια, πρέπει να εξαφανιστεί η εκκαλουμένη α) κατά τα προαναφερθέντα κεφάλαιά της ως προς τα οποία προσεβλήθη με λόγους εφέσεως και β) κατά το διατακτικό της στο σύνολό του (για το ενιαίο της εκτελέσεως) κι αφού κρατηθεί η υπόθεση και δικασθεί κατ΄ουσίαν ως προς τα όρια που καθορίσθηκαν με την έφεση, πρέπει να γίνει εν μέρει δεκτή η αγωγή ως και κατ΄ουσίαν βάσιμη και Α) Να υποχρεωθεί η εναγομένη να καταβάλει στον ενάγοντα ποσό ευρώ 1.865,85 που αφορά διαφορές υπερωριακής αμοιβής έτους 2013,&nbsp; νομιμοτόκως από την επομένη&nbsp; της λύσεως της συμβάσεως εργασίας&nbsp; του έτους 2013, δηλαδή από 26-10-2013, Β) Να αναγνωρισθεί ότι η εναγομένη υποχρεούται να καταβάλει στον ενάγοντα συνολικό ποσό&nbsp;&nbsp; 3.936,74 ευρώ, νομιμοτόκως ως εξής: της αμοιβής&nbsp; για “εξπρές” δρομολόγια έτους 2013 (60,73 ευρώ) και για μη χορηγηθείσες διανυκτερεύσεις έτους 2013 (756,47 ευρώ) από την επομένη&nbsp; της λύσεως της συμβάσεως εργασίας του έτους 2013, δηλαδή από 26-10-2013, της διαφοράς μισθών (766,89€) και αδείας (180,40€) της συμβάσεώς του από 10-2-2014 έως 27-2-2014, από την επομένη της λύσεως αυτής, ήτοι από 28-2-2014, της διαφοράς μισθού (234,53€) και αδείας (30,07€) της συμβάσεώς του από 18-3-2014 έως 14-4-2014, από την επομένη της λύσεως αυτής ήτοι από 15-4-2014, του δε ποσού των 1.493,23 ευρώ που αφορά την αποζημίωση απολύσεως νομιμοτόκως από την επίδοση της αγωγής και τέλος, τα ποσά που αφορούν διαφορές αναλογίας δώρου Πάσχα&nbsp; 2013 και 2014 το μεν (335,98 ευρώ) νομιμοτόκως από 1-5-2013, το δε (78,44 ευρώ), νομιμοτόκως από 1-5-2014 και όλα τα ποσά νομιμοτόκως ως άνω έως την εξόφληση.&nbsp; Τέλος, η δικαστική δαπάνη και των δύο βαθμών δικαιοδοσίας, πρέπει να επιβληθεί κατά ένα μέρος ανάλογο της ήττας της σε βάρος της εναγομένης, (άρθρα 176, 178, 183, 191 παρ. 2&nbsp; του ΚΠολΔ), σύμφωνα με όσα ορίζονται ειδικότερα στο διατακτικό.</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p>-Δικάζει κατ’ αντιμωλία των διαδίκων.</p>
   <p>-Δέχεται τυπικώς και κατ’ ουσίαν την έφεση.</p>
   <p>-Εξαφανίζει την εκκαλουμένη υπ’ αριθ. 3675/2015 οριστική απόφαση του Μονομελούς Πρωτοδικείου Πειραιώς κατά τα αναφερόμενα στο σκεπτικό.</p>
   <p>-Κρατεί και δικάζει την από 8-12-2014 (Γ.Α.Κ. …/2014, Α.Κ. …./2014) αγωγή.</p>
   <p>-Δέχεται αυτή εν μέρει.</p>
   <p>-Υποχρεώνει την εναγομένη να καταβάλει στον ενάγοντα ποσό ευρώ 1.865,85&nbsp; νομιμοτόκως από 26-10-2013 έως την εξόφληση.</p>
   <p>-Αναγνωρίζει ότι η εναγομένη υποχρεούται να καταβάλει στον ενάγοντα συνολικό ποσό 3.936,74 ευρώ, νομιμοτόκως κατά τα αναφερόμενα στο σκεπτικό έως την εξόφληση.</p>
   <p>-Καταδικάζει την εναγομένη σε μέρος της δικαστικής δαπάνης του ενάγοντος και των δύο βαθμών δικαιοδοσίας, το οποίο ορίζει στο ποσό των οκτακοσίων (800) ευρώ.</p>
   <p>-Κρίθηκε, αποφασίσθηκε και δημοσιεύθηκε στον Πειραιά, σε έκτακτη, δημόσια συνεδρίαση στο ακροατήριο του Δικαστηρίου αυτού, με απόντες τους διαδίκους και τους πληρεξούσιους δικηγόρους τους,&nbsp; στις&nbsp;&nbsp;&nbsp; 11&nbsp;&nbsp;&nbsp; Ιανουαρίου 2018.</p>
   <p>&nbsp;</p>
   <p><strong>Η ΔΙΚΑΣΤΗΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Η ΓΡΑΜΜΑΤΕΑΣ</strong></p>
  </div><!-- .entry-content -->
 </article>
</div></div></div></body></html>