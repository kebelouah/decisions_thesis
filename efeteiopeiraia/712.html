<html><body><h1>Αριθμός Απόφασης 617/2018</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=712<br/><div class="content"><div class="content-inner">
 <article id="post-712" class="entry entry-single post-712 post type-post status-publish format-standard hentry category-24 category-18">
  <h1 class="entry-title entry--item h2">Αριθμός Απόφασης 617/2018</h1>
  <div class="entry-content entry--item">
   <div class="printomatic pom-small-black " id="id9437" data-print_target="article"></div>
   <p style="text-align: center;"><strong>ΕΦΕΤΕΙΟ ΠΕΙΡΑΙΑ</strong></p>
   <p style="text-align: center;"><strong>Αριθμός </strong><strong>617</strong><strong>/2018</strong></p>
   <p style="text-align: center;"><strong>ΤΟ ΕΦΕΤΕΙΟ ΠΕΙΡΑΙΑ</strong></p>
   <p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Συγκροτήθηκε από το Δικαστή ………, Εφέτη, ο οποίος ορίσθηκε από τον Πρόεδρο του Τριμελούς Συμβουλίου Διεύθυνσης του Εφετείου Πειραιά και από τη Γραμματέα Κ.Δ.</p>
   <p>……</p>
   <p>Το Τριμελές Εφετείο Πειραιά, συγκροτούμενο από τους Δικαστές Αμαλία Μήλιου, Πρόεδρο Εφετών, Θεόκλητο Καρακατσάνη, Εφέτη – Εισηγητή και Φωτεινή Μάμαλη, Εφέτη, που ορίσθηκαν από τον Πρόεδρο του Τριμελούς Συμβουλίου Διεύθυνσης του Εφετείου, συνήλθε <strong><u>σε συμβούλιο</u></strong> στις 4 Οκτωβρίου &nbsp;2018, με την παρουσία και της γραμματέως Κ.Δ., για να αποφανθεί επί της πιο πάνω αίτησης εξαίρεσης.</p>
   <p style="text-align: center;"><strong>ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center;"><strong>ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Από τις περί εξαιρέσεως δικαστών διατάξεις του Κ.Πολ.Δ. και ειδικότερα: α) από το άρθρο 52 παρ. 1 στοιχ. στ’, κατά το οποίο, δικαστές μπορεί να εξαιρεθούν από οποιοδήποτε διάδικο μεταξύ άλλων περιπτώσεων «εάν έχουν προκαλέσει ή προκαλούν υπόνοια μεροληψίας, ιδίως αν έχουν με κάποιο διάδικο ιδιαίτερη φιλία, ιδιαίτερες σχέσεις καθηκόντων ή εξάρτησης, έριδα ή έχθρα», β) από το άρθρο 54 εδ. α’, κατά το οποίο «αρμόδιο να αποφανθεί για την εξαίρεση είναι το δικαστήριο στο οποίο υπηρετεί ο εξαιρούμενος. Σε περίπτωση εξαίρεσης δικαστή μονομελούς πρωτοδικείου ή ειρηνοδίκη, είναι αρμόδιο το πολυμελές πρωτοδικείο, στην περιφέρεια του οποίου υπάγονται τα δικαστήρια αυτά……», γ) από το άρθρο 57 εδ. α’, κατά το οποίο «η εξαίρεση προτείνεται από το διάδικο πέντε ημέρες πριν από τη συζήτηση στο ακροατήριο, ενώ αργότερα εωσότου περατωθεί η συζήτηση στο ακροατήριο, μόνο αν πιθανολογείται ότι η περίπτωση ή οι λόγοι της εξαίρεσης προέκυψαν ή έγιναν γνωστοί στο διάδικο μετά την πάροδο της πενθήμερης προθεσμίας», δ)από το άρθρο 58 παρ. 1, κατά το οποίο «η αίτηση για την εξαίρεση που υποβάλλεται έως την έναρξη της συζήτησης στο ακροατήριο γίνεται με κατάθεση εγγράφου στη γραμματεία του αρμοδίου δικαστηρίου. Στην αίτηση πρέπει να αναφέρονται οι λόγοι της εξαίρεσης, διαφορετικά είναι απαράδεκτη» και ε) από το άρθρο 60 παρ. 1 εδ. α’, κατά το οποίο «η απόφαση για την αίτηση της εξαίρεσης εκδίδεται αμέσως με απλή πιθανολόγηση των λόγων της εξαίρεσης», σαφώς συνάγεται, ότι η περί εξαιρέσεως αίτηση πρέπει να υποβάλλεται από το διάδικο με την κατάθεση εγγράφου στη γραμματεία του αρμόδιου δικαστηρίου το βραδύτερο πέντε ημέρες πριν από τη συζήτηση στο ακροατήριο και μόνο αν πιθανολογείται ότι η περίπτωση ή οι λόγοι της εξαίρεσης προέκυψαν ή έγιναν γνωστοί στο διάδικο μετά την πάροδο της πενθήμερης αυτής προθεσμίας συγχωρείται η υποβολή της αίτησης και αργότερα εωσότου περατωθεί η συζήτηση στο ακροατήριο. Αν δε η αίτηση δεν υποβληθεί εμπρόθεσμα, κατά τα προαναφερόμενα, είναι απαράδεκτη (Ολ. Α.Π. 2/2007, Ολ.Α.Π. 26/2002, Α.Ε.Δ. 13/2010, Τ.Ν.Π. ΝΟΜΟΣ). Εξάλλου, κατά το άρθρο 53 παρ. 3 Κ.Πολ.Δ. «Η αίτηση εξαίρεσης είναι απαράδεκτη αν δεν συνοδεύεται από παράβολο εκατό (100) ευρώ, το οποίο επιστρέφεται αν γίνει αυτή ολικά ή μερικά δεκτή. Το ύψος του ποσού αναπροσαρμόζεται με κοινή απόφαση των Υπουργών Οικονομικών και Δικαιοσύνης, Διαφάνειας και Ανθρωπίνων Δικαιωμάτων».</p>
   <p>Στην προκειμένη περίπτωση, με την κρινόμενη αίτησή του ενώπιον του Πολιτικού Εφετείου Πειραιά και για τον αναφερόμενο σ’ αυτήν λόγο, ο αιτών …………. ζητεί την εξαίρεση του Εφέτη Πειραιά ………., ο οποίος ορίστηκε από τον Πρόεδρο του Τριμελούς Συμβουλίου Διεύθυνσης του Εφετείου Πειραιά να δικάσει κατά τη δικάσιμο της 11-1-2018 αντίθετες εφέσεις ενώπιον του Μονομελούς Εφετείου Πειραιά [με α) γεν. αριθ. κατάθ. ………. και ειδ. αριθ. κατάθ. ………. και γεν. αριθ. κατάθ. ……… και ειδ. αριθ. κατάθ. ………. και β) γεν. αριθ. κατάθ. ……… και ειδ. αριθ. κατάθ. ………. και γεν. αριθ. κατάθ. ……… και ειδ. αριθ. κατάθ. ………..] κατά της 1506/2017 απόφασης του Μονομελούς Πρωτοδικείου&nbsp; Πειραιά, οι οποίες (εφέσεις) ασκήθηκαν αντίστοιχα από τον αιτούντα και τον αντίδικό του ……….. και συζητήθηκαν κατά την προαναφερθείσα δικάσιμο, χωρίς να έχει εισέτι εκδοθεί απόφαση επ’ αυτών.</p>
   <p>Η άνω αίτηση εξαίρεσης παραδεκτά εισάγεται προς συζήτηση ενώπιον του Δικαστηρίου τούτου, που συνεδριάζει ως Συμβούλιο (άρθρα 52 παρ. 1στ’, 54, 55, 60 Κ.Πολ.Δ.), με την υπ’ αριθ. ……… πράξη του Προέδρου του Τριμελούς Συμβουλίου Διεύθυνσης του Εφετείου Πειραιά, κατόπιν του από 10-9-2018 και με αριθ. πρωτ. …….. διαβιβαστικού εγγράφου του Εφέτη ………, με το οποίο ο τελευταίος δεν εξέφρασε επιθυμία να απέχει από την έκδοση απόφασης επί των άνω εφέσεων (βλ. το σχετικό διαβιβαστικό έγγραφο, που παρατίθεται επί λέξει στο εισαγωγικό τμήμα της παρούσας). Όμως είναι απορριπτέα ως απαράδεκτη διότι: α) δεν κατατέθηκε στη γραμματεία του δικαστηρίου τούτου, ώστε να συνταχθεί και επισυναφθεί σ’ αυτήν η απαιτούμενη πράξη κατάθεσης δικογράφου (αντ’ αυτού κατατέθηκε στο γραφείο πρωτοκόλλου του δικαστηρίου τούτου, κατά παράβαση του άρθρου 58 Κ.Πολ.Δ.), β) κατατέθηκε μετά το προαναφερόμενο απώτατο χρονικό σημείο του πέρατος της συζήτησης στο ακροατήριο, οπότε το βραδύτερο έπρεπε να προταθεί η εξαίρεση κατ’ άρθρο 57 Κ.Πολ.Δ. και γ) ο αιτών δεν κατέθεσε το παράβολο των 100,00 ευρώ που προβλέπεται από το άρθρο 53 Κ.Πολ.Δ.</p>
   <p style="text-align: center;"><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p style="text-align: center;"><strong>Απορρίπτει την αίτηση εξαίρεσης.</strong></p>
   <p>Κρίθηκε και αποφασίσθηκε στον Πειραιά στις 9 Οκτωβρίου 2018 και δημοσιεύτηκε στον ίδιο τόπο στις 10 Οκτωβρίου 2018, με την παρουσία της Γραμματέως Κ.Δ. και χωρίς την παρουσία των διαδίκων και των πληρεξούσιων δικηγόρων αυτών.</p>
   <p><strong>Η ΠΡΟΕΔΡΟΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </strong>&nbsp;&nbsp;<strong>Η ΓΡΑΜΜΑΤΕΑΣ</strong></p>
  </div><!-- .entry-content -->
 </article>
</div></div></div></body></html>