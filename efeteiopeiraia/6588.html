<html><body><h1>Αριθμός απόφασης 753/2020</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=6588<br/><div class="content"><div class="content-inner">
 <article id="post-6588" class="entry entry-single post-6588 post type-post status-publish format-standard hentry category-24 category-18">
  <h1 class="entry-title entry--item h2">Αριθμός απόφασης 753/2020</h1>
  <div class="entry-content entry--item">
   <div class="printomatic pom-small-black " id="id987" data-print_target="article"></div>
   <p style="text-align: center"><strong>Αριθμός 753/2020</strong></p>
   <p style="text-align: center"><strong>ΤΟ ΜΟΝΟΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p>Αποτελούμενο από τη Δικαστή Σοφία Καλούδη, Εφέτη, η οποία ορίσθηκε από τον Πρόεδρο του Τριμελούς Συμβουλίου Διευθύνσεως του Εφετείου Πειραιώς, και από τη Γραμματέα&nbsp; Ε.Τ..</p>
   <p style="text-align: center"><strong>ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center"><strong>ΚΑΙ ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <p>Ι. Ενώπιον του Δικαστηρίου τούτου εκκρεμούν: α) η από 12-10-2018 (αρ. έκθ. καταθ. ………../2018) έφεση κατά της με αριθμό 2383/2018 οριστικής απόφασης του Μονομελούς Πρωτοδικείου Πειραιά&nbsp; και β) η από 17-1-2020 (αρ. εκθ. καταθ. ……../2020) αυτοτελής υπέρ της εκκαλούσας πρόσθετη παρέμβαση, που πρέπει να συνεκδικασθούν λόγω συνάφειας (άρθρα 31 και 246 ΚΠολΔ).</p>
   <p>ΙΙ. Όπως προκύπτει από τα έγγραφα της δικογραφίας&nbsp;&nbsp; η εκκαλούσα στις 1-11-2018 επέδωσε στους εφεσίβλητους αντίγραφο της έφεσης με πράξη ορισμού δικασίμου και κλήση προς συζήτηση,&nbsp; για την αρχικώς ορισθείσα δικάσιμο στις 24-10-2019, (βλ. την σχετική επισημείωση επ’αυτού του δικαστικού επιμελητή στο Εφετείο Αθηνών, ………….) οπότε η συζήτηση της υπόθεσης αναβλήθηκε, κατόπιν αιτήματος του πληρεξουσίου δικηγόρου της εκκαλούσας, για την δικάσιμο, που αναφέρεται στην αρχή της παρούσας (24-9-2020). Κατά την εκφώνηση της υπόθεσης από το οικείο πινάκιο η εκκαλούσα δεν εμφανίσθηκε ούτε εκπροσωπήθηκε από πληρεξούσιο δικηγόρο&nbsp; και συνεπώς πρέπει να δικασθεί ερήμην, δεδομένου ότι η αναβολή της συζήτησης και η εγγραφή της υπόθεσης στο πινάκιο θεωρείται ως κλήτευση για την μετ’ αναβολή δικάσιμο ως προς όλους τους διαδίκους κατ’ άρθρο 226 παρ.4 ΚΠολΔ, που εφαρμόζεται και στην κατ’ έφεση δίκη. Κατόπιν τούτου, η κρινόμενη έφεση πρέπει να απορριφθεί ως κατ’ ουσίαν αβάσιμη, και να διαταχθεί η εισαγωγή του παραβόλου, που η εκκαλούσα κατέθεσε για την άσκηση της, στο Δημόσιο Ταμείο (άρθρο 495 παρ.4 ΚΠολΔ). Πρέπει ακόμη να ορισθεί παράβολο για την περίπτωση ασκήσεως ανακοπής ερημοδικίας κατά της παρούσας (άρθρα 501 και 505 παρ. 2 του ΚΠολΔ) και να καταδικασθεί η εκκαλούσα, λόγω της ήττας της, στα δικαστικά έξοδα των εφεσίβλητων του παρόντος βαθμού δικαιοδοσίας (άρθρα 106, 183 και 176 ΚΠολΔ).</p>
   <p>ΙΙΙ. &nbsp;Από τις συνδυασμένες διατάξεις των άρθρων 80, 81 παρ. 1 εδ. α` και 215 παρ. 1 εδ. α` του ΚΠολΔ, συνάγεται, ότι η πρόσθετη παρέμβαση μπορεί να λάβει χώρα μέχρι περατώσεως της δίκης με αμετάκλητη απόφαση ασκείται δε κατά τις περί αγωγής διατάξεις και κοινοποιείται σε όλους τους αρχικούς διαδίκους, ήτοι με κατάθεση αυτοτελούς δικογράφου στην γραμματεία και κοινοποίηση αυτού σε όλους τους μέχρι την άσκηση της διαδίκους. Χωρίς την πραγματοποίηση της δεύτερης αυτής διατύπωσης η άσκηση της πρόσθετης παρέμβασης δεν έχει ολοκληρωθεί και συνακόλουθα δεν υφίσταται ακόμη παρέμβαση, με την έννοια που περιέχεται στη διάταξη του άρθρου 81 ΚΠολΔ, ούτε επέρχεται κάποια έννομη συνέπεια στη διαδικασία της δίκης. Επομένως, είναι παραδεκτή στην κατ` έφεση δίκη η πρόσθετη παρέμβαση, εάν όμως αυτή δεν επιδόθηκε σε όλους τους αρχικούς διαδίκους της κύριας δίκης, που αναφέρονται στο δικόγραφο της, υπέρ των οποίων και κατά των οποίων ασκήθηκε αλλά μόνο σε ορισμένους εκ των διαδίκων τούτων, τότε δεν θεωρείται ότι οι τελευταίοι μετέχουν στην κατ` έφεση δίκη με αυτήν την ιδιότητα και τυχόν εισαγομένης προς συζήτηση καθίσταται απορριπτέα, ως απαράδεκτη, ελλείψει προδικασίας (ΑΠ 555/19, ΑΠ 502/2011, ΑΠ 1308/2008 Νόμος, ΑΠ 1420/2005 Δνη 2006.181, ΑΠ 863/1999 ΕΕΝ 2000.722, ΑΠ 1791/1998 ΕΕΝ 2000.319,&nbsp; ΕφΘρ 197/2015, ΤΝΠ ΝΟΜΟΣ, ΕφΔυτ. Μακ. 17/2011, ΕφΠατρ 303/2008 ΑΧΑΝΟΜ 2009.316, ΕφΑΘ 137/2007 ΝοΒ 20071850, ΕφΑΘ 2199/1992 Δνη 1993.217, ΕφΠειρ 672/1992 ΕπΝαυτΔ 1992.481 και Δεληκωστόπουλος – Σινανιώτης: ΕρμΚΠολΔ, Τόμ. Α`, σελ. 234, Κεραμεύς, Αστ. Δικον. Δ/1986, σελ. 203 και 272).&nbsp; &nbsp;&nbsp;Εν προκειμένω, η εκκρεμής, ως άνω, αυτοτελής πρόσθετη υπέρ της εκκαλούσας και κατά των εφεσιβλήτων παρέμβαση της εταιρίας με την επωνυμία «…………..», στην οποία ανατέθηκε από την&nbsp; ειδική διάδοχο της καθής η ανακοπή-εκκαλούσας, εταιρία με την επωνυμία «……………..», η διαχείριση των επίδικων απαιτήσεων κατ’άρθρο 10 παρ. 14 του ν. 3156/2003, (βλ. σχετικά τη αριθμό πρωτ. …./23-9-2019&nbsp; εγγραφή στο Ενεχυροφυλακείο Αθηνών), τυγχάνει, σύμφωνα με όσα στην αμέσως ανωτέρω νομική σκέψη προαναφέρθηκαν, απορριπτέα, ως απαράδεκτη, καθόσον δεν ασκήθηκε νομίμως και ειδικότερα με την επίδοση του προαναφερομένου δικογράφου σ` όλους τους αρχικούς έως της ασκήσεως αυτής διαδίκους (άρθρο 111 παρ. 2 ΚΠολΔ), δηλαδή εκτός από τους ανακόπτοντες – εφεσιβλήτους, καθών η πρόσθετη παρέμβαση, για τους οποίους η προσθέτως παρεμβαίνουσα προσκομίζει και επικαλείται τις υπ` αριθμ. ………, …./18-2-2020 και ……/22-7-2020 εκθέσεις επιδόσεως της δικαστικής επιμελήτριας του Πρωτοδικείου Αθηνών, ………….), και στην καθής η ανακοπή, εκκαλούσα, &nbsp;υπερ’ής η πρόσθετη παρέμβαση, για την οποία δεν προκύπτει επίδοση, καθόσον&nbsp; δεν προσκομίζεται&nbsp; οικεία έκθεση επιδόσεως ούτε γίνεται σχετική επίκληση τέτοιας εκθέσεως. Τέλος, η προσθέτως&nbsp; παρεμβαίνουσα πρέπει να καταδικασθεί&nbsp; στα του παρόντος βαθμού&nbsp; και από&nbsp; την &nbsp;παρέμβασή&nbsp; της&nbsp; προκληθέντα&nbsp; δικαστικά&nbsp; έξοδα&nbsp;&nbsp; των εφεσιβλήτων – καθών η παρέμβαση,&nbsp;&nbsp;&nbsp; σύμφωνα&nbsp;&nbsp; με&nbsp; τα&nbsp; άρθρα&nbsp; 182&nbsp; παρ.&nbsp;&nbsp; 1&nbsp;&nbsp; και&nbsp;&nbsp; 183&nbsp;&nbsp; του&nbsp; &nbsp;Κ.Πολ.Δ, κατά τα ειδικότερα αναφερόμενα στο διατακτικό.</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p>-ΣΥΝΕΚΔΙΚΑΖΕΙ την από 12-10-2018 (αρ. έκθ. καταθ. ………../2018) έφεση κατά της με αριθμό 2383/2018 οριστικής απόφασης του Μονομελούς Πρωτοδικείου Πειραιά&nbsp;&nbsp; και την από 17-1-2020 (αρ. εκθ. καταθ. ………../2020) αυτοτελή υπέρ της εκκαλούσας πρόσθετη παρέμβαση, ερήμην της εκκαλούσας και υπέρ ης η πρόσθετη παρέμβαση και αντιμολία των λοιπών διαδίκων.</p>
   <p>-ΟΡΙΖΕΙ&nbsp; το παράβολο για την περίπτωση άσκησης ανακοπής ερημοδικίας στο ποσό των διακοσίων πενήντα (250) ευρώ.</p>
   <p>-ΑΠΟΡΡΙΠΤΕΙ&nbsp; την έφεση.</p>
   <p>-ΔΙΑΤΑΣΣΕΙ την εισαγωγή στο Δημόσιο Ταμείο&nbsp; του αριθμό …………./ 2018 παραβόλου .</p>
   <p>-ΚΑΤΑΔΙΚΑΖΕΙ την εκκαλούσα στα δικαστικά έξοδα των εφεσίβλητων του παρόντος βαθμού δικαιοδοσίας, τα οποία ορίζει στο ποσό των τριακοσίων (300) ευρώ.</p>
   <p>-ΑΠΟΡΡΙΠΤΕΙ την αυτοτελή πρόσθετη παρέμβαση.</p>
   <p>-ΚΑΤΑΔΙΚΑΖΕΙ την προσθέτως παρεμβαίνουσα στα δικαστικά έξοδα των εφεσίβλητων-καθών η πρόσθετη παρέμβαση, τα οποία ορίζει στο ποσό των τριακοσίων (300) ευρώ.</p>
   <p>Κρίθηκε, αποφασίσθηκε και δημοσιεύθηκε στον Πειραιά σε έκτακτη, δημόσια στο ακροατήριό του συνεδρίαση,&nbsp; στις <strong>&nbsp;15 Δεκεμβρίου 2020</strong>, χωρίς την παρουσία των διαδίκων και &nbsp;των πληρεξουσίων δικηγόρων όσων εξ αυτών παραστάθηκαν.</p>
   <p><strong>Η &nbsp;&nbsp;&nbsp;ΔΙΚΑΣΤΗΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </strong><strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</strong><strong>&nbsp;&nbsp;Η ΓΡΑΜΜΑΤΕΑΣ</strong></p>
  </div><!-- .entry-content -->
 </article>
</div></div></div></body></html>