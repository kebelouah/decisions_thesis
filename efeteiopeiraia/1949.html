<html><body><h1>Αριθμός απόφασης 345/2018</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=1949<br/><div class="content"><div class="content-inner">
 <article id="post-1949" class="entry entry-single post-1949 post type-post status-publish format-standard hentry category-18 category-25">
  <h1 class="entry-title entry--item h2">Αριθμός απόφασης 345/2018</h1>
  <div class="entry-content entry--item">
   <div class="printomatic pom-small-black " id="id8564" data-print_target="article"></div>
   <p style="text-align: center;"><strong>Αριθμός &nbsp;&nbsp;345/2018</strong></p>
   <p style="text-align: center;"><strong>ΤΟ ΕΦΕΤΕΙΟ ΠΕΙΡΑΙΩΣ</strong></p>
   <p>Αποτελούμενο από τους Δικαστές Αικατερίνη Νομικού, Πρόεδρο Εφετών, &nbsp;Χρυσούλα Πλατιά, Εφέτη και Ευαγγελία Πανταζή, Εφέτη-Εισηγήτρια&nbsp;&nbsp; και από τη Γραμματέα Κ. Δ.</p>
   <p style="text-align: center;"><strong>ΑΦΟΥ ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center;"><strong>ΚΑΙ ΣΚΕΦΤΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <p>Επειδή όπως προκύπτει από το συνδυασμό των διατάξεων των άρθρων 286, 287, 290, 291 και 292 ΚΠολΔ, η δίκη διακόπτεται και με το θάνατο κάποιου διαδίκου. Επέρχεται, δε, η διακοπή από τη γνωστοποίηση του λόγου αυτού προς τον αντίδικο, η οποία μπορεί να γίνει με προφορική δήλωση στο ακροατήριο του πληρεξουσίου δικηγόρου του διαδίκου, στο πρόσωπο του οποίου επήλθε ο λόγος της διακοπής, από τον ίδιο δε, με ρητή ή σιωπηρή δήλωση, μπορεί να γίνει εκουσίως και η επανάληψη αυτής. Η παράλειψη της τελευταίας δήλωσης δεν κωλύει τον αντίδικο, εφόσον είχε λάβει γνώση με οποιοδήποτε τρόπο του λόγου διακοπής, να μην επικαλεστεί την έλλειψη γνωστοποίησης και θεωρώντας τη δίκη ότι έχει διακοπεί, να επισπεύσει την επανάληψή της, τηρώντας όμως τη διαδικασία που διαγράφεται από το άρθρο 291 ΚΠολΔ, δηλαδή κοινοποιώντας δικόγραφο περί επαναλήψεως στον υπέρ ού η διακοπή διάδικο, ο οποίος σε περίπτωση διακοπής συνεπεία θανάτου διαδίκου, είναι καθολικός διάδοχός του (κληρονόμος του). Και τούτο ανεξαρτήτως αν, κατά την κρίση του επισπεύδοντος, οι κληρονόμοι τον αρχικού διαδίκου έχουν ή όχι έννομο συμφέρον να συνεχίσουν τη δίκη(ΑΠ331/2013δημ/ση ΝΟΜΟΣ).</p>
   <p>Στην προκείμενη περίπτωση, φέρεται προς συζήτηση η κρινόμενη από 11-4-2011 και με αριθμό έκθεσης κατάθεσης ενδίκου μέσου …../11-4-2011 (αριθμός προσδιορισμού δικασίμου στο παρόν δικαστήριο …./12-4-2011)&nbsp; έφεση κατά της με αριθμ. 397/2011 οριστικής απόφασης του Μονομελούς Πρωτοδικείου Πειραιώς, η οποία εκδόθηκε κατά την τακτική διαδικασία, ερήμην του εναγομένου ……, επί της με αριθμ .κατάθ. …../2010 αγωγής του ……….. κατά του ανωτέρω εναγομένου. Ακολούθως, ο ως άνω εναγόμενος, …….. άσκησε την παραπάνω έφεση, δικάσιμος προς συζήτηση της οποίας ορίσθηκε η 8-3-2012, οπότε με αίτημα του ενάγοντος – εφεσιβλήτου αναβλήθηκε για την δικάσιμο της 1-10-2013, οπότε και ματαιώθηκε λόγω του θανάτου του εκκαλούντος την 19-4-2011 και πλέον, επήλθε βιαία διακοπή της δίκης (ΑΠ 1705/2008 ΕφΑΔ2(2009), 194, ΑΠ 1852/2007 Δ39(2008) .</p>
   <p>Ο εφεσίβλητος ……….., με την από 8-12-2014 κλήση του με ΓΑΚ ../2015 και αριθμό κατάθεσης …./2015, θεωρώντας ότι διακόπηκε η δίκη, λόγω του θανάτου του αρχικού εκκαλούντος, δήλωσε ότι επαναλαμβάνει, κατ’άρθρ. 291ΚΠολΔ τη δίκη, καλεί, δε, τους …….. και …….., ως καθολικούς διαδόχους και δη, ως εξ αδιαθέτου κληρονόμους του, ήδη, θανόντος εκκαλούντος, .. … ΄Οπως προκύπτει από τις προσκομιζόμενες με επίκληση από τον παριστάμενο καλούντα- εφεσίβλητο, με αριθμ. ……… δύο εκθέσεις επίδοσης του Δικαστικού Επιμελητή του Πρωτοδικείου Πειραιώς, ………., η συζήτηση της κρινομένης έφεσης επισπεύδεται απ’αυτόν (εφεσίβλητο), ο οποίος προς το σκοπό αυτό επέδωσε, αντίστοιχα, στον κάθε ένα εκ των καθ’ ων η κλήση, νόμιμα και εμπρόθεσμα, ακριβές αντίγραφο της από 8-12-2014 κλήσης&nbsp; με πράξη ορισμού δικασίμου και κλήση προς συζήτηση για τη δικάσιμο, που αναφέρεται στην αρχή της παρούσας.</p>
   <p>Το Δικαστήριο έχει την εξουσία αυτεπάγγελτου ελέγχου των διαδικαστικών προϋποθέσεων της δίκης, μεταξύ των οποίων και η νομιμοποίηση των διαδίκων, ως θεμάτων αναγομένων στην δημόσια τάξη. Από την επισκόπηση των προσκομιζομένων και επικαλουμένων από τον καλούντα – εφεσίβλητο εγγράφων προς απόδειξη της ιδιότητος των καθ’ ων η κλήση, ως εξ αδιαθέτου κληρονόμων του αρχικού εκκαλούντος, ……….. και συγκεκριμένα, α)το από&nbsp; 19-3-2013 απόσπασμα της υπ’αριθμ. πράξης .., τόμος …., έτος 2011 ληξιαρχικής πράξης θανάτου του αρχικού εκκαλούντος, ………, που εξέδωσε η Ληξίαρχος Σαλαμίνας, ……., β)το υπ’αριθμ. …./2015 πιστοποιητικό του Ειρηνοδικείου Αθηνών καθώς και το υπ’αριθμ. ….. πιστοποιητικό του Πρωτοδικείου Αθηνών περί μη δημοσίευσης διαθήκης του προαναφερόμενου θανόντος, γ) το υπ’αριθμ…../2014 πιστοποιητικό του Πρωτοδικείου Πειραιώς, περί μη αποποίησης της κληρονομίας του ίδιου θανόντος εκ μέρους των καθ’ων η κλήση και δ) το υπ’ αριθμ. πρωτ. …../19-11-2015 πιστοποιητικό οικογενειακής κατάστασης του ………….,&nbsp; που εξέδωσε ο Δήμαρχος Πειραιά, δεν αποδεικνύεται, πέραν πάσης αμφιβολίας, η συγγενική σχέση των προαναφερόμενων καθ’ων η κλήση με τον αρχικό εκκαλούντα, ………, ως τέκνων του&nbsp; προαποβιώσαντος, στις 4-2-2001, αδελφού του, ……….. και συνακόλουθα, ότι τα πρόσωπα αυτά κατέστησαν εξ αδιαθέτου κληρονόμοι του θανόντος εκκαλούντος, καλούμενοι στη δεύτερη τάξη, κατ’άρθρ.1814 ΑΚ, παρά το γεγονός της ταύτισης κάποιων, μόνο, στοιχείων, μεταξύ του θανόντος εκκαλούντος, ……. και του&nbsp; πατέρα των καθ’ων η κλήση, ……….., δηλαδή του&nbsp; επώνυμου(……),&nbsp; του πατρώνυμου(….) και του μητρώνυμου (…..), χωρίς να αποκλείεται μία συμπτωματική ταύτιση των στοιχείων αυτών.&nbsp; Το πλέον πρόσφορο αποδεικτικό έγγραφο το οποίο θα έπρεπε να προσκομίσει ο εφεσίβλητος – καλών, προς απόδειξη της ιδιότητος των αντιδίκων του ως εξ αδιαθέτου κληρονόμων του ……… και επομένως νομιμοποιουμένων να καταστούν διάδικοι στην παρούσα δίκη, είναι το πιστοποιητικό πλησιεστέρων ή εγγυτέρων συγγενών, το οποίο εκδίδεται από τους ∆ημάρχους – στο πλαίσιο της γενικής αρμοδιότητάς τους να εκδίδουν πιστοποιητικά προσωπικής κατάστασης και οικογενειακής κατάστασης των δημοτών τους (άρθρο 58 ν.3852/2010/87Α’) – βάσει των εγγραφών στα δημοτολόγια και βάσει επίσημων εγγράφων και στοιχείων, τα οποία προκύπτουν από έρευνα την οποία υποχρεούνται οι ∆ήμαρχοι να ενεργούν με αλληλογραφία με άλλες αρχές, όπως ∆ημοτολόγια άλλου ∆ήμου, Ληξιαρχεία, αστυνομικές αρχές κλπ., ακόμη και αιτούμενος άδεια από τον αρμόδιο Εισαγγελέα προς απόδειξη του εννόμου συμφέροντος του.</p>
   <p>Επομένως, ενόψει τούτων, πρέπει να κηρυχθεί απαράδεκτη η συζήτηση της ένδικης έφεσης.</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p>ΚΗΡΥΣΣΕΙ απαράδεκτη τη συζήτηση της έφεσης κατά της υπ’αριθμ. 397/2011 οριστικής απόφασης του Μονομελούς Πρωτοδικείου Πειραιώς, που επαναφέρεται προς συζήτηση με την από 8-12-2014 κλήση, με ΓΑΚ ../2015 και αριθμό κατάθεσης …/2015 .</p>
   <p>Κρίθηκε, αποφασίσθηκε στον Πειραιά την <strong>31<sup>η</sup> Μαΐου 2018</strong> &nbsp;&nbsp;και δημοσιεύθηκε στις <strong>7 Ιουνίου 2018</strong> σε έκτακτη και δημόσια συνεδρίαση στο ακροατήριο του Δικαστηρίου αυτού με απόντες τους διαδίκους και &nbsp;τον πληρεξούσιο δικηγόρο του καλούντος-εφεσιβλήτου.</p>
   <p><strong>&nbsp;&nbsp;&nbsp; Η ΠΡΟΕΔΡΟΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Η ΓΡΑΜΜΑΤΕΑΣ </strong></p>
  </div><!-- .entry-content -->
 </article>
</div></div></div></body></html>