<html><body><h1>Αριθμός Απόφασης 751/2018</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=676<br/><div class="content"><div class="content-inner">
 <article id="post-676" class="entry entry-single post-676 post type-post status-publish format-standard hentry category-24 category-18">
  <h1 class="entry-title entry--item h2">Αριθμός Απόφασης 751/2018</h1>
  <div class="entry-content entry--item">
   <div class="printomatic pom-small-black " id="id7566" data-print_target="article"></div>
   <p style="text-align: center;"><strong>ΕΦΕΤΕΙΟ ΠΕΙΡΑΙΑ</strong></p>
   <p style="text-align: center;"><strong>Αριθμός&nbsp;&nbsp;&nbsp;&nbsp; 751/2018</strong></p>
   <p style="text-align: center;"><strong>ΤΟ ΜΟΝΟΜΕΛΕΣ ΕΦΕΤΕΙΟ ΠΕΙΡΑΙΑ</strong></p>
   <p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Συγκροτήθηκε από το Δικαστή Θεόκλητο Καρακατσάνη, Εφέτη, ο οποίος ορίσθηκε από τον Πρόεδρο του Τριμελούς Συμβουλίου Διεύθυνσης του Εφετείου Πειραιά και από τη Γραμματέα Κ.Δ..</p>
   <p style="text-align: center;"><strong>ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center;"><strong>ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <p>Κατά τις διατάξεις του άρθρου 495 παρ. 1 και 2 Κ.Πολ.Δ, τα ένδικα μέσα, μεταξύ των οποίων και εκείνο της εφέσεως, ασκούνται με δικόγραφο που κατατίθεται στη γραμματεία του δικαστηρίου, το οποίο έχει εκδώσει την προσβαλλόμενη απόφαση. Για την κατάθεση συντάσσεται έκθεση. Περαιτέρω, από τις συνδυασμένες διατάξεις των άρθρων 518 παρ. 2 Κ.Πολ.Δ, ως ίσχυε πριν και μετά την τροποποίησή του με το άρθρο τρίτο του άρθρου 1 ν. 4335/2015, 13 και 24 Εισ.Ν.Κ.Πολ.Δ. και ένατο παρ. 2 ν. 4335/2015 συνάγεται ότι, επί εκδοθεισών αλλά μη επιδοθεισών αποφάσεων μέχρι 1-1-2016, η καταχρηστική προθεσμία προσβολής τους με έφεση είναι τριετής, αρχόμενη από την δημοσίευση της προσβαλλόμενης απόφασης, κατ’ αναλογική εφαρμογή της διαχρονικού δικαίου αρχής του άρθρου 24 παρ. 1 του Εισ.Ν.Κ.Πολ.Δ, που συναρτούσε το παραδεκτό των ενδίκων μέσων με την ισχύουσα νομοθεσία κατά την έκδοση της προσβαλλομένης απόφασης (Ολ.Α.Π. 10/2018, πλειοψηφ, Τ.Ν.Π. ΝΟΜΟΣ). Εξάλλου, σύμφωνα με το άρθρο 532 Κ.Πολ.Δ, αν λείπει κάποια από τις προϋποθέσεις του παραδεκτού της έφεσης, ιδίως αν η έφεση δεν ασκήθηκε εμπρόθεσμα και κατά τις νόμιμες διατυπώσεις, το δικαστήριο την απορρίπτει ως απαράδεκτη και αυτεπαγγέλτως. Από την τελευταία αυτή διάταξη προκύπτει ότι το εμπρόθεσμο της ασκήσεως εφέσεως, που αποτελεί προϋπόθεση για το παραδεκτό της, το δευτεροβάθμιο δικαστήριο το εξετάζει όχι μόνο κατ’ ένσταση αλλά και αυτεπαγγέλτως, με βάση τα αποδεικτικά έγγραφα που βρίσκονται στη δικογραφία (Ολ.Α.Π. 412/1981, π.ρ.β.λ. και Α.Π. 1374/2017, Α.Π. 1724/2012, Τ.Ν.Π. ΝΟΜΟΣ).&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Στην προκειμένη περίπτωση, φέρεται προς συζήτηση η από 5-12-2017 έφεση κατά της με αριθ. 6262/2013 οριστικής απόφασης του Μονομελούς Πρωτοδικείου Πειραιά, που εκδόθηκε κατά τη διαδικασία των μισθωτικών διαφορών. Η άνω έφεση κατατέθηκε αρμοδίως την 21-12-2017 (βλ τη με αριθ. ……….. έκθεση κατάθεσης δικογράφου της Γραμματέα του Πρωτοδικείου Πειραιά). Η προσβαλλόμενη απόφαση δημοσιεύθηκε την 2-12-2013, χωρίς οι διάδικοι να επικαλούνται ή οίκοθεν να προκύπτει επίδοσή της. Συνεπώς, η έφεση ασκήθηκε εκπροθέσμως μετά τη συμπλήρωση της τριετούς προθεσμίας για την άσκησή της, η οποία (τριετής προθεσμία από τη δημοσίευση της προσβαλλόμενης απόφασης) έχει εφαρμογή εν προκειμένω, παρότι το ένδικο μέσο ασκήθηκε μετά την έναρξη της ισχύος του ν. 4335/2015, δηλαδή μετά την 1-1-2016, κατ’ αναλογική εφαρμογή της διαχρονικού δικαίου αρχής του άρθρου 24 παρ. 1 του Εισ.Ν.Κ.Πολ.Δ, όπως εκτέθηκε στην παραπάνω νομική σκέψη. Σημειωτέον ότι για την εκπρόθεσμη άσκηση της έφεσης τέσσερα έτη και δεκαεννέα ημέρες μετά τη δημοσίευση της εκκαλούμενης οριστικής απόφασης δεν προβάλλεται στο δικόγραφό της αίτημα επαναφοράς στην προηγούμενη κατάσταση κατ’ άρθρο 152 Κ.Πολ.Δ. και δεν γίνεται επίκληση &nbsp;οποιουδήποτε δικαιολογητικού λόγου ανωτέρας βίας. Επομένως, κατ’ αυτεπάγγελτη έρευνα του Δικαστηρίου και κατ’ αποδοχή και της σχετικής ενστάσεως της εφεσίβλητης, η κρινόμενη έφεση πρέπει να απορριφθεί ως απαράδεκτη. Εφόσον δε η έφεση απορρίπτεται, πρέπει – κατ’ άρθρο 495 παρ. 4 εδ. δ’ Κ.Πολ.Δ, που προστέθηκε με το άρθρο 12 παρ. 2 του ν. 4055/2012 – να διαταχθεί η εισαγωγή στο Δημόσιο Ταμείο του παραβόλου άσκησης έφεσης ποσού εκατό (100,00) ευρώ, το οποίο καταβλήθηκε από την εκκαλούσα (βλ. το με κωδικό ΓΓΠΣ ….. e – παράβολο του Υπουργείου Δικαιοσύνης, Διαφάνειας και Ανθρωπίνων Δικαιωμάτων, το οποίο προσαρτάται στην έκθεση κατάθεσης της έφεσης). Τέλος, πρέπει να καταδικαστεί η εκκαλούσα, λόγω της ήττας της, στα δικαστικά έξοδα της εφεσίβλητης για τον παρόντα βαθμό δικαιοδοσίας (άρθρα 176, 183 Κ.Πολ.Δ.), κατά τα ειδικότερα οριζόμενα στο διατακτικό.</p>
   <p style="text-align: center;"><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p>&nbsp;&nbsp; &nbsp;&nbsp;&nbsp;&nbsp;&nbsp;&nbsp; &nbsp;&nbsp;&nbsp;Δικάζει αντιμωλία των διαδίκων.</p>
   <p>Απορρίπτει την από 5-12-2017 και με αριθ. έκθ. κατάθ. ……… έφεση κατά της με αριθ. 6262/2013 οριστικής απόφασης του Μονομελούς Πρωτοδικείου Πειραιά (διαδικασία μισθωτικών διαφορών).&nbsp; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Διατάσσει την εισαγωγή στο Δημόσιο Ταμείο του αναφερόμενου στο σκεπτικό της παρούσας παραβόλου άσκησης έφεσης, ποσού εκατό (100,00) ευρώ. Και</p>
   <p>Καταδικάζει την εκκαλούσα στα δικαστικά έξοδα της εφεσίβλητης για τον παρόντα βαθμό δικαιοδοσίας, τα οποία ορίζει σε εξακόσια (600,00) ευρώ.</p>
   <p>Κρίθηκε, αποφασίσθηκε και δημοσιεύθηκε στον Πειραιά, σε έκτακτη, δημόσια στο ακροατήριό του συνεδρίαση, στις <strong>17 Δεκεμβρίου &nbsp;2018,</strong> χωρίς την παρουσία των διαδίκων και των πληρεξούσιων δικηγόρων τους.</p>
   <p><strong>&nbsp;&nbsp;&nbsp;&nbsp; Ο ΔΙΚΑΣΤΗΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Η ΓΡΑΜΜΑΤΕΑΣ</strong><strong> &nbsp;</strong></p>
  </div><!-- .entry-content -->
 </article>
</div></div></div></body></html>