<html><body><h1>Αριθμός απόφασης 304/2021</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=7493<br/><div class="content"><div class="content-inner">
 <article id="post-7493" class="entry entry-single post-7493 post type-post status-publish format-standard hentry category-24 category-18">
  <h1 class="entry-title entry--item h2">Αριθμός απόφασης 304/2021</h1>
  <div class="entry-content entry--item">
   <div class="printomatic pom-small-black " id="id5135" data-print_target="article"></div>
   <p><strong>ΕΛΛΗΝΙΚΗ ΔΗΜΟΚΡΑΤΙΑ</strong></p>
   <p><strong>ΕΦΕΤΕΙΟ ΠΕΙΡΑΙΩΣ</strong></p>
   <p><strong>Γ΄ ΠΟΛΙΤΙΚΟ ΤΜΗΜΑ </strong></p>
   <p style="text-align: center"><strong>Αριθμός Αποφάσεως&nbsp;&nbsp;&nbsp; </strong><strong>304</strong><strong>/2021</strong></p>
   <p style="text-align: center"><strong>ΤΟ ΜΟΝΟΜΕΛΕΣ&nbsp; ΕΦΕΤΕΙΟ ΠΕΙΡΑΙΩΣ</strong></p>
   <p>Συγκροτήθηκε από τη Δικαστή Μαρία Κωττάκη, Εφέτη, που όρισε η Πρόεδρος του Τριμελούς Συμβουλίου Διοικήσεως του Εφετείου Πειραιώς, και τη Γραμματέα Δ.Π.</p>
   <p>Συνεδρίασε δημόσια στο ακροατήριό του, στις …………., για να δικάσει την υπόθεση μεταξύ:</p>
   <p><strong>Της εκκαλούσας</strong>: ……………., η οποία δεν παραστάθηκε.</p>
   <p><strong>Της εφεσίβλητης</strong>:&nbsp; ……………., η οποία παραστάθηκε δια του Πληρεξουσίου Δικηγόρου Παναγιώτη Σαπουντζάκη δυνάμει δηλώσεως κατ’ άρθρο 242 παρ. 2 ΚΠολΔ.</p>
   <p>Η εφεσίβλητη άσκησε, ενώπιον του Μονομελούς Πρωτοδικείου Πειραιώς,&nbsp; την από 01.06.2018&nbsp; (ΓΑΚ/ΕΑΚ: ………./2018) αγωγή κατά της εκκαλούσας και ζήτησε να γίνει δεκτή. Το πρωτοβάθμιο δικαστήριο με την 3380/2019 οριστική απόφασή του δέχτηκε εν μέρει την αγωγή.</p>
   <p>Η εκκαλούσα&nbsp; με την από 02.01.2020 έφεσή της, που κατατέθηκε στη Γραμματεία του πρωτοβάθμιου δικαστηρίου με γενικό αριθμό εκθέσεως καταθέσεως …/2020 και ειδικό αριθμό εκθέσεως καταθέσεως …/2020, ζήτησε την εξαφάνιση της προαναφερόμενης αποφάσεως και την απόρριψη της αγωγής. Η συζήτηση της εφέσεως προσδιορίσθηκε με την ΓΑΚ/ΕΑΚ …………./2020 πράξη της Γραμματέα του Δικαστηρίου τούτου για την αναφερομένη στην αρχή&nbsp; δικάσιμο και ενεγράφη στο πινάκιο.</p>
   <p>Κατά τη συζήτηση της υποθέσεως, ο πληρεξούσιος δικηγόρος&nbsp; της εφεσίβλητης παραστάθηκε όπως προαναφέρεται και προκατέθεσε προτάσεις .</p>
   <p style="text-align: center"><strong>ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center"><strong>ΣΚΕΦΤΗΚΕ ΚΑΤΑ ΝΟΜΟ</strong></p>
   <p>΄Οπως προκύπτει από την υπ’ αριθ. ………..΄/07.09.2020 έκθεση επιδόσεως του δικαστικού επιμελητή στο Πρωτοδικείο Αθηνών ………… που επικαλείται και προσκομίζει η εφεσίβλητη, αντίγραφο της από&nbsp; 02.01.2020 (ΓΑΚ/ΕΑΚ πρωτοδικείου …………../2020) εφέσεως κατά της υπ’ αριθ. 3380/2019 οριστικής αποφάσεως του Μονομελούς Πρωτοδικείου Πειραιώς, που δίκασε την ένδικη διαφορά αντιμωλία των διαδίκων κατά την ειδική διαδικασία των περιουσιακών-εργατικών διαφορών (αρθρ. 614αρ.3, 621 ΚΠολΔ), με πράξη ορισμού δικασίμου και κλήση προς συζήτηση για την&nbsp; αναφερομένη στην αρχή δικάσιμο, επιδόθηκε νομότυπα και εμπρόθεσμα στην εκκαλούσα. Η τελευταία ωστόσο δεν παραστάθηκε στη δικάσιμο αυτή, κατά την οποία η υπόθεση εκφωνήθηκε από τη σειρά του πινακίου. Συνεπώς , πρέπει να δικασθεί ερήμην και να απορριφθεί η έφεσή της ως ανυποστήρικτη , χωρίς να επακολουθήσει περαιτέρω έρευνα (αρθ. 272 παρ. 2, 271 παρ. 1, 2 σε συνδυασμό με 524 παρ. 1 ΚΠολΔ). Ωστόσο, ενόψει του ότι κατά την κατάθεση της ανωτέρω εφέσεώς της η εκκαλούσα κατέθεσε για το παραδεκτό της ηλεκτρονικό παράβολο ποσού 100 ευρώ, κατ΄άρθρο 495 ΚΠολΔ, χωρίς να υποχρεούται προς τούτο καθόσον πρόκειται για εργατική διαφορά που ρητώς εξαιρείται από την υποχρέωση καταθέσεως παραβόλου (αρθ. 495 παρ. 3&nbsp; εδάφιο τελευταίο ΚΠολΔ), πρέπει να διαταχθεί η επιστροφή σε αυτή του ως άνω αχρεωστήτως καταβληθέντος παραβόλου ανεξάρτητα από την έκβαση της εφέσεως. Τέλος, πρέπει&nbsp; να οριστεί παράβολο ερημοδικίας (αρθ 505 παρ. 2 ΚΠολΔ) και να επιβληθούν τα έξοδα της εφεσίβλητης,&nbsp; για τον παρόντα βαθμό δικαιοδοσίας, σε βάρος της εκκαλούσας (176, 183, 191 παρ. 2 ΚΠολΔ), σύμφωνα με τα οριζόμενα στο διατακτικό.</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p>-Δικάζει ερήμην της εκκαλούσας.</p>
   <p>-Ορίζει το παράβολο ερημοδικίας στο ποσό των διακοσίων ενενήντα (290) ευρώ.</p>
   <p>-Απορρίπτει την έφεση.</p>
   <p>-Διατάζει την επιστροφή στην εκκαλούσα του κατατεθέντος ηλεκτρονικού παραβόλου (e- παράβολο) με κωδικό …………….</p>
   <p>-Καταδικάζει την&nbsp; εκκαλούσα στα δικαστικά έξοδα της εφεσίβλητης του παρόντος βαθμού δικαιοδοσίας, τα οποία ορίζει στο ποσό των εξακοσίων (600) ευρώ.</p>
   <p>-Κρίθηκε, αποφασίσθηκε και δημοσιεύθηκε σε έκτακτη, δημόσια, στο ακροατήριό του συνεδρίαση, χωρίς την παρουσία των διαδίκων και των πληρεξουσίων δικηγόρων τους, στις&nbsp; 9&nbsp; Ιουνίου 2021.</p>
   <p><strong>Η ΔΙΚΑΣΤΗΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Η ΓΡΑΜΜΑΤΕΑΣ</strong></p>
  </div><!-- .entry-content -->
 </article>
</div></div></div></body></html>