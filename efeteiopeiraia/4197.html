<html><body><h1>Αριθμός Απόφασης 677/2019</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=4197<br/><div class="content"><div class="content-inner">
 <article id="post-4197" class="entry entry-single post-4197 post type-post status-publish format-standard hentry category-20 category-18">
  <h1 class="entry-title entry--item h2">Αριθμός Απόφασης 677/2019</h1>
  <div class="entry-content entry--item">
   <div class="printomatic pom-small-black " id="id6626" data-print_target="article"></div>
   <p><strong>ΕΦΕΤΕΙΟ ΠΕΙΡΑΙΩΣ</strong></p>
   <p><strong>ΤΜΗΜΑ ΝΑΥΤΙΚΩΝ ΔΙΑΦΟΡΩΝ</strong></p>
   <p style="text-align: center;"><strong>Αριθμός απόφασης </strong><strong>677 /2019</strong></p>
   <p style="text-align: center;"><strong>ΤΟ ΤΡΙΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p style="text-align: center;">—————————————————————</p>
   <p style="text-align: left;">Αποτελούμενο από τους Δικαστές Δήμητρα Τσουτσάνη, Πρόεδρο Εφετών, Μαρία Κωττάκη, Εφέτη, Μαρία Δανιήλ, Εφέτη – Εισηγήτρια, και από τη Γραμματέα Ε.Τ..</p>
   <p style="text-align: center;"><strong>ΑΦΟΥ ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center;"><strong>ΣΚΕΦΤΗΚΕ ΚΑΤΑ ΤΟ ΝΟΜΟ</strong></p>
   <p>Με την κρινόμενη αίτηση ο αιτών, διορισθείς πραγματογνώμονας με απόφαση του Δικαστηρίου τούτου, προκειμένου να γνωμοδοτήσει επί των ειδικότερα αναφερομένων σ’αυτήν τεχνικών θεμάτων, ζητά να παραταθεί η ορισθείσα με την ίδια απόφαση προθεσμία προς υποβολή της έγγραφης γνωμοδότησής του για χρονικό διάστημα εκατόν είκοσι (120) ημερών από της λήξης της, επικαλούμενος αδυναμία, για λόγους που δεν αφορούν τον ίδιο, διεξαγωγής της πραγματογνωμοσύνης και κατάρτισης της γνωμοδότησής του εντός της αρχικά ταχθείσας προθεσμίας.</p>
   <p>Η ανωτέρω αίτηση παραδεκτά εισάγεται για να συζητηθεί ενώπιον του παρόντος Δικαστηρίου, που είναι καθ’ύλην και κατά τόπον αρμόδιο να επιληφθεί επ’αυτής, ως το δικαστήριο, που διέταξε τη διεξαγωγή της πραγματογνωμοσύνη, και είναι νόμιμη, στηριζόμενη στη διάταξη του άρθρου 383 παρ.1 του ΚΠολΔ. Πρέπει, επομένως, ν’ερευνηθεί περαιτέρω κατ’ουσίαν, χωρίς ν’απαιτείται κλήτευση των διαδίκων της δίκης, στο πλαίσιο της οποίας διορίσθηκε ο αιτών πραγματογνώμονας.</p>
   <p>Από την εκτίμηση των ενώπιον αυτού του Δικαστηρίου προσκομισθέντων εγγράφων, αποδεικνύονται τα κάτωθι: Με την υπ’αριθμ. 373/2018 απόφαση του παρόντος Δικαστηρίου διορίσθηκε – μεταξύ άλλων προσώπων – ο αιτών Ναυπηγός, Μηχανολόγος – Μηχανικός πραγματογνώμονας, προκειμένου ν’αποφανθεί επί των σ’αυτήν ειδικότερα αναφερομένων τεχνικών θεμάτων, που απαιτούν ειδικές γνώσεις της επιστήμης του, και ορίσθηκε προθεσμία προς υποβολή της έγγραφης γνωμοδότησής του οκτώ (8) μηνών από της όρκισής του, η οποία έλαβε χώρα στις 6.12.2018. Το παρόν Δικαστήριο κρίνει ότι η ανωτέρω προθεσμία δεν είναι αρκετή για την κατάρτιση της γνωμοδότησής του, καθόσον εντός αυτής δεν κατέστη δυνατόν να εξασφαλισθούν οι οικονομικοί πόροι, που απαιτούνται, για την καταβολή των εξόδων διεξαγωγής της πραγματογνωμοσύνης. Πρέπει, επομένως, κατά παραδοχήν της αίτησης και από πλευράς ουσιαστικής βασιμότητας, να παραταθεί η ορισθείσα προθεσμία για την υποβολή της έγγραφης γνωμοδότησης του αιτούντος πραγματογνώμονα για χρονικό διάστημα εκατόν είκοσι (120) ημερών από της λήξης της στις 7.8.2019.</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p><strong>ΔΕΧΕΤΑΙ </strong>την αίτηση.</p>
   <p><strong>ΠΑΡΑΤΕΙΝΕΙ </strong>την ορισθείσα με την υπ’αριθμ.383/2018 απόφαση του Ναυτικού Τμήματος του Τριμελούς Εφετείου Πειραιώς προθεσμία για την υποβολή της έγγραφης γνωμοδότησης του αιτούντος πραγματογνώμονα για χρονικό διάστημα εκατόν είκοσι (120) ημερών από της λήξης της, που επήλθε στις 7.8.2019.</p>
   <p>Κρίθηκε, αποφασίσθηκε στον Πειραιά στις 17 Οκτωβρίου 2019</p>
   <p><strong>Η ΠΡΟΕΔΡΟΣ&nbsp;&nbsp;&nbsp;&nbsp;&nbsp; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Η ΓΡΑΜΜΑΤΕΑΣ</strong></p>
   <p><strong>&nbsp;</strong></p>
   <p><strong>&nbsp;</strong></p>
   <p><strong>&nbsp;</strong></p>
   <p>Δημοσιεύθηκε σε έκτακτη δημόσια συνεδρίαση στο ακροατήριό του στον Πειραιά στις &nbsp;15 Νοεμβρίου 2019, με την παρουσία της Γραμματέως, απόντων των διαδίκων και των πληρεξουσίων δικηγόρων τους.</p>
   <p><strong>Η ΠΡΟΕΔΡΟΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Η ΓΡΑΜΜΑΤΕΑΣ</strong></p>
  </div><!-- .entry-content -->
 </article>
</div></div></div></body></html>