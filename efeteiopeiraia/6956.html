<html><body><h1>Αριθμός απόφασης 119/2021</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=6956<br/><div class="content"><div class="content-inner">
 <article id="post-6956" class="entry entry-single post-6956 post type-post status-publish format-standard hentry category-24 category-18">
  <h1 class="entry-title entry--item h2">Αριθμός απόφασης 119/2021</h1>
  <div class="entry-content entry--item">
   <div class="printomatic pom-small-black " id="id9215" data-print_target="article"></div>
   <p><strong>ΕΦΕΤΕΙΟ ΠΕΙΡΑΙΩΣ</strong></p>
   <p style="text-align: center"><strong>Αριθμός:&nbsp; 119/2021</strong></p>
   <p style="text-align: center"><strong>ΤΟ ΜΟΝΟΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p>&nbsp;&nbsp;&nbsp; Αποτελούμενο από τον Δικαστή Νικόλαο Κουτρούμπα, Εφέτη, ο οποίος ορίσθηκε από την Πρόεδρο του Τριμελούς Συμβουλίου Διευθύνσεως του Εφετείου Πειραιώς, και από τη Γραμματέα Τ.Λ.</p>
   <p style="text-align: center"><strong>ΑΦΟΥ ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center"><strong>ΣΚΕΦΘΗΚΕ ΚΑΤΑ ΤΟΝ ΝΟΜΟ</strong></p>
   <p>Ενώπιον αυτού του Δικαστηρίου εισάγεται προς συζήτηση η από 20.12.2019 (κατατεθείσα στη γραμματεία του Πρωτοδικείου Πειραιά με Γ.Α.Κ. ../2019 και Ε.Α.Κ. …/2019 και για προσδιορισμό στη γραμματεία του Εφετείου Πειραιά με Γ.Α.Κ. …./2019 και Ε.Α.Κ. …./2019) έφεση του πρωτοδίκως ενάγοντος ……….. κατά των ………. ως εκ διαθήκης κληρονόμου του πρωτοδίκως εναγόμενου και μετέπειτα αποβιώσαντος ………. και κατά των λοιπών πρωτοδίκως εναγόμενων ……………προς εξαφάνιση της 2613/2019 οριστικής απόφασης του Μονομελούς Πρωτοδικείου Πειραιά (τακτική διαδικασία), το οποίο δικάζοντας ερήμην των εναγόμενων, αγωγή αναγνωριστική κυριότητας ακινήτου, την απέρριψε ως απαράδεκτη, λόγω αοριστίας ως προς την ύπαρξη έννομου συμφέροντος για την άσκησή της. Κατά την εκφώνηση της ένδικης εφέσεως από τη σειρά της στο οικείο πινάκιο κατά την ορισθείσα δικάσιμο, ο εκκαλών εκπροσωπήθηκε με δήλωση κατ’ άρθρο 242 παρ.2 ΚΠολΔ, από τον πληρεξούσιο δικηγόρο του, ………., ενώ οι εφεσίβλητοι δεν εκπροσωπήθηκαν από πληρεξούσιο δικηγόρο. Περαιτέρω, με το άρθρο 1 της ΥΑ Δ1α/ΓΠ.οικ.: 78363/5.12.2020 «Έκτακτα μέτρα προστασίας της δημόσιας υγείας από τον κίνδυνο περαιτέρω διασποράς του κορωνοϊού COVID – 19 στο σύνολο της Επικράτειας για το διάστημα από τη Δευτέρα 7 Δεκεμβρίου 2020 και ώρα 6:00 έως και τη Δευτέρα 14 Δεκεμβρίου 2020 και ώρα 6:00» ορίζεται ότι «Προς τον σκοπό αντιμετώπισης της διασποράς του κορωνοϊού CΟVID –&nbsp; 19 θεσπίζονται τα ακόλουθα μέτρα προστασίας της δημόσιας υγείας ανά πεδίο δραστηριότητας:…4. Δικαστήρια, εισαγγελίες… 5. Α) Αναστέλλονται προσωρινά: αα) οι δίκες ενώπιον των πολιτικών και ποινικών δικαστηρίων,…Εξαιρούνται από την εφαρμογή της περ.α):…βδ) Οι δίκες ενδίκων μέσων ενώπιον των Εφετείων, οι οποίες έχουν εκδικασθεί στον πρώτο βαθμό κατ’ αντιμωλία των διαδίκων κατά την τακτική διαδικασία ή σύμφωνα με τις διατάξεις των ειδικών διαδικασιών. Οι δίκες του προηγούμενου εδαφίου γίνονται είτε με αυτοπρόσωπη εμφάνιση των πληρεξουσίων δικηγόρων των διαδίκων, είτε με δήλωση των άρθρων 242 και 524 ΚΠολΔ, η οποία υποβάλλεται έστω και από έναν (1) εκ των πληρεξουσίων δικηγόρων των διαδίκων…βστ) Οι δίκες ειδικών διαδικασιών και εφέσεων κατά ερήμην αποφάσεων, εισαγόμενων κατά το άρθρο 528 ΚΠολΔ, στις οποίες δεν εξετάζονται μάρτυρες. Στις υποπερ. βε) και βστ) λαμβάνει χώρα την προτεραία της δικασίμου έγγραφη δήλωση των πληρεξουσίων δικηγόρων των διαδίκων, ότι η συγκεκριμένη υπόθεση θα εξεταστεί χωρίς την εξέταση μαρτύρων, η οποία κοινοποιείται στις γραμματείες των δικαστηρίων με τη χρήση ηλεκτρονικής αλληλογραφίας. Εφόσον όλοι οι διάδικοι έχουν υποβάλει δήλωση κατά το προηγούμενο εδάφιο, η υπόθεση συζητείται παρουσία των πληρεξουσίων δικηγόρων, χωρίς την εξέταση μαρτύρων. Σε περίπτωση κατά την οποία δεν υποβληθεί η δήλωση του ανωτέρω εδαφίου από τους πληρεξούσιους δικηγόρους των διαδίκων, οι υποθέσεις αποσύρονται και δεν συζητούνται, χωρίς να απαιτείται η παρουσία των πληρεξουσίων δικηγόρων των διαδίκων…». Περαιτέρω, στο άρθρο 528 ΚΠολΔ, όπως αντικαταστάθηκε από το άρθρο 44 παρ.2 του ν. 3994/2001, ορίζεται ότι «Αν ασκηθεί έφεση από τον διάδικο που δικάσθηκε ερήμην, η εκκαλούμενη απόφαση εξαφανίζεται μέσα στα όρια που καθορίζονται από την έφεση και τους πρόσθετους λόγους, ανεξάρτητα από τη διαδικασία που τηρήθηκε. Ο εκκαλών δικαιούται να προβάλει όλους τους ισχυρισμούς που μπορούσε να προτείνει πρωτοδίκως.». Δηλαδή το άρθρο 528 ΚΠολΔ αφορά στον εκκαλούντα-ερημοδικασθέντα πρωτοδίκως διάδικο και όχι στον εκκαλούντα-ενάγοντα, ο οποίος παραστάθηκε νομίμως στον πρώτο βαθμό με απόντα τον εναγόμενο, πλην όμως η αγωγή του απορρίφθηκε ως απαράδεκτη ή μη νόμιμη. Εντούτοις, γίνεται δεκτό ότι η πιο πάνω αναφερόμενη περίπτωση βστ των υπό στοιχείο 4 διατάξεων της παραγράφου 5 του άρθρου 1 της προαναφερόμενης ΚΥΑ για την αναστολή λειτουργίας των Δικαστηρίων στο διάστημα από 7 έως 14.12.2020, εφαρμόζεται όχι μόνο στη δίκη επί εφέσεως που έχει ασκήσει ο ερημοδικασθείς πρωτοδίκως διάδικος για να εξαφανίσει τη σε βάρος του απόφαση αλλά και επί εφέσεως που έχει ασκήσει ο ηττηθείς πρωτοδίκως ενάγων που ήταν παρών στον πρώτο βαθμό και απορρίφθηκε η αγωγή του με ερημοδικασθέντα τον εναγόμενο-αντίδικό του (βλ. στον ιστότοπο <a href="http://www.lawspot">www.lawspot</a>.gr με δημοσίευση στις 8.12.20202 που παραπέμπει στον dsa.gr, για τη δημοσίευση Σπυρίδωνος Τσαντίνη, Αν. Καθηγητή ΔΠΘ, Νέος Πρακτικός Οδηγός λειτουργίας των πολιτικών δικαστηρίων, όπου σχετικά με το ποιες δίκες διεξάγονται στον δεύτερο βαθμό, επί αναστολής λειτουργίας των πολιτικών δικαστηρίων προς αντιμετώπιση της πανδημίας από τον κορωνοϊό COVID-19 αναφέρει σχετικά: «…ΙΙ. Διεξάγονται κανονικά οι δίκες ενώπιον του εφετείου, εφόσον: (α) η πρωτοβάθμια δίκη είχε διεξαχθεί αντιμωλία…(β) η εκκαλουμένη είχε μεν εκδοθεί ερήμην, αλλά οι διάδικοι δηλώνουν ότι δεν επιθυμούν να εξετάσουν μάρτυρες. Την δήλωση ότι δεν θα εξετάσουν μάρτυρες θα κοινοποιήσουν οι πληρεξούσιοι δικηγόροι των διαδίκων κατά την ΚΥΑ το αργότερο την προτεραία της δικασίμου με ηλεκτρονική αλληλογραφία…»). Στην προκειμένη περίπτωση εισήχθη ενώπιον του παρόντος δευτεροβάθμιου Δικαστηρίου προς συζήτηση, έφεση κατά της 2613/2019 οριστικής απόφασης του Μονομελούς Πρωτοδικείου Πειραιά που απέρριψε την αγωγή του ενάγοντος και ήδη εκκαλούντος κατά των ερημοδικασθέντων εναγόμενων- ήδη εφεσίβλητων ως απαράδεκτη. Ακριβές αντίγραφο της εν λόγω εφέσεως με πράξη ορισμού δικασίμου της αναφερόμενης στην αρχή της παρούσας και κλήση σε αυτή για συζήτηση επιδόθηκε νόμιμα κι εμπρόθεσμα σε όλους τους εφεσίβλητους αντίστοιχα σύμφωνα με τις προσκομιζόμενες εκθέσεις επιδόσεως με αριθμούς ……………/1.10.2020 του δικαστικού επιμελητή του Εφετείου Πειραιά, …………, η πρώτη, δεύτερη, τέταρτη και πέμπτη και του δικαστικού επιμελητή του Εφετείου Θράκης, …………… η τρίτη, χωρίς οι εφεσίβλητοι να εκπροσωπηθούν από δικηγόρο κατά τη συζήτηση της υπόθεσης από τη σειρά της στο οικείο πινάκιο. Ωστόσο και δεδομένου ότι πρόκειται για έφεση κατά ερήμην απόφασης, για την οποία δεν υπάρχει δήλωση των πληρεξουσίων δικηγόρων όλων των διαδίκων μέχρι την προτεραία της ορισθείσας δικασίμου ότι δεν θα εξετασθούν μάρτυρες, αυτή κατά τα προβλεπόμενα στην ΚΥΑ Δ1α/ΓΠ.οικ.: 78363/5.12.2020 «Έκτακτα μέτρα προστασίας της δημόσιας υγείας από τον κίνδυνο περαιτέρω διασποράς του κορωνοϊού COVID – 19 στο σύνολο της Επικράτειας για το διάστημα από τη Δευτέρα 7 Δεκεμβρίου 2020 και ώρα 6:00 έως και τη Δευτέρα 14 Δεκεμβρίου 2020 και ώρα 6:00» έπρεπε, να αποσυρθεί από το πινάκιο και να μη συζητηθεί, χωρίς να απαιτείται η παρουσία των πληρεξουσίων δικηγόρων των διαδίκων. Εφόσον, παρόλα αυτά δεν αποσύρθηκε η υπόθεση από το πινάκιο κι εκφωνήθηκε στη σειρά της σε αυτό κατά την ορισθείσα δικάσιμο της 10.12.2020, ακολούθως δε συζητήθηκε ενώπιον του παρόντος Δικαστηρίου με δήλωση κατ’ άρθρο 242 παρ.2 ΚΠολΔ του πληρεξουσίου δικηγόρου του εκκαλούντος ερήμην των εφεσίβλητων, καίτοι δεν συνέτρεχαν οι προβλεπόμενες στην παραπάνω κοινή υπουργική απόφαση προϋποθέσεις για να συζητηθεί, πρέπει να κηρυχθεί απαράδεκτη η συζήτηση της εφέσεως, σύμφωνα με το&nbsp; διατακτικό.</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p>Κηρύσσει απαράδεκτη τη συζήτηση της εφέσεως.</p>
   <p>Κρίθηκε, αποφασίστηκε και δημοσιεύτηκε σε έκτακτη δημόσια συνεδρίαση στο ακροατήριό του στον Πειραιά, χωρίς την παρουσία των διαδίκων και των πληρεξούσιων δικηγόρων τους, στις 23.2.2021.</p>
   <p><strong>Ο ΔΙΚΑΣΤΗΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Η ΓΡΑΜΜΑΤΕΑΣ</strong></p>
  </div><!-- .entry-content -->
 </article>
</div></div></div></body></html>