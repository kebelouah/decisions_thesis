<html><body><h1>Αριθμός Απόφασης 736/2018</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=648<br/><div class="content"><div class="content-inner">
 <article id="post-648" class="entry entry-single post-648 post type-post status-publish format-standard hentry category-18 category-25">
  <h1 class="entry-title entry--item h2">Αριθμός Απόφασης 736/2018</h1>
  <div class="entry-content entry--item">
   <div class="printomatic pom-small-black " id="id7997" data-print_target="article"></div>
   <p style="text-align: center;"><strong>ΑΡΙΘΜΟΣ ΑΠΟΦΑΣΗΣ 736 /2018</strong></p>
   <p style="text-align: center;"><strong>ΤΟ ΤΡΙΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p><strong>&nbsp;</strong><strong>ΑΠΟΤΕΛΟΥΜΕΝΟ </strong>από τους Δικαστές Αμαλία Μήλιου, Πρόεδρο Εφετών, ………..και Ελένη Σκριβάνου-Εισηγήτρια, Εφέτες, και από τη&nbsp; Γραμματέα Κ. Δ..</p>
   <p style="text-align: center;"><strong>ΑΦΟΥ ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center;"><strong>ΣΚΕΦΘΗΚΕ ΚΑΤΑ ΤΟ ΝΟΜΟ</strong></p>
   <p>Κατά το άρθρο 260 παρ.1 του ΚΠολΔ, το οποίο ισχύει και στην εκκλητη δίκη, σύμφωνα με το άρθρο 524 παρ.1 του ΚΠολΔ: «1. Αν κατά την εκφώνηση της υπόθεσης δεν εμφανίζονται όλοι οι διάδικοι ή εμφανίζονται αλλά δεν μετέχουν κανονικά στη συζήτηση, η συζήτηση ματαιώνεται». Σημειωτέον ότι, αν η μη εμφάνιση ή η μη προσήκουσα εμφάνιση των διαδίκων διαπιστωθεί μετά τη συζήτηση της υπόθεσης, κατά τη μελέτη της υπόθεσης ή τη διάσκεψη, η ματαίωση της συζήτησης κηρύσσεται με δικαστική απόφαση. Εξάλλου, σε περίπτωση ερημοδικίας κάποιου διαδίκου, η δήλωση του αντιδίκου του, που εμφανίσθηκε νομότυπα, την οποία κάνει μετά το πέρας της συζήτησης της υπόθεσης στο ακροατήριο, ότι δεν επιθυμεί την έκδοση απόφασης, είτε αμέσως μετά το πέρας της συζήτησης, είτε και μεταγενέστερα, μέχρι την έκδοση απόφασης, να θεωρηθεί και αυτός απών και να μην εκδοθεί απόφαση για την υπόθεση, ενέχει δήλωση ανάκλησης της παράστασής του, η οποία από την άποψη των συνεπειών της θεωρείται ότι δεν έγινε, (αναλόγως με τη διάταξη του άρθρου 295 ΚΠολΔ) με αποτέλεσμα να θεωρείται αναδρομικά ματαιωμένη η συζήτηση της υπόθεσης (ΑΠ 1568/2017, ΤΝΠ ΝΟΜΟΣ, Εφ.Πειρ. 278/2012 Ελλ.Δνη 2013.1403, Εφ.Πειρ.(Μον) 409/2016, Εφ.Αθ. 8862/2000, ΤΝΠ ΝΟΜΟΣ).</p>
   <p>Στην προκειμένη περίπτωση, εκφωνήθηκε ενώπιον του ακροατηρίου αυτού του δικαστηρίου και στην αναγραφόμενη στην αρχή της παρούσας απόφασης δικάσιμο, από τη σειρά του οικείου πινακίου, η ένδικη, από 31-8-2017 (με Γ.Α.Κ/Ε.Α.Κ ………..), έφεση, που ασκήθηκε από τους ηττηθέντες στον πρώτο βαθμό εναγόμενους, κατά της υπ`αρ. 3957/2015 οριστικής απόφασης του Πολυμελούς Πρωτοδικείου Πειραιώς, (όπως αυτή διορθώθηκε με την υπ΄αρ. 574/2016 απόφαση του ίδιου δικαστηρίου), η οποία εκδόθηκε, αντιμωλία των διαδίκων, κατά την τακτική διαδικασία. Με την ως άνω απόφαση έγινε δεκτή ως ουσιαστικά βάσιμη, η από 20-1-2015, με Ειδικό Αριθμό&nbsp; Κατάθεσης (Ε.Α.Κ) ………., αγωγή της ενάγουσας – ήδη εφεσίβλητης υπό εκκαθάριση ανώνυμης τραπεζικής εταιρείας, με την οποία ζητούσε να υποχρεωθούν οι εναγόμενοι – ήδη εκκαλούντες, να της καταβάλουν, αλληλεγγύως και εις ολόκληρο ο καθένας από αυτούς, το ποσό των 1.599.649,62 ευρώ, με το νόμιμο τόκο, που αφορούσε οφειλή τους προς την τραπεζική εταιρεία με την επωνυμία ‘’ ……….. ’’, της οποίας η ενάγουσα -εφεσίβλητη είναι καθολική διάδοχος, πηγάζουσα από σύμβαση πίστωσης με ανοιχτό – αλληλόχρεο λογαριασμό, με συμβαλλόμενους, αφενός μεν την ως άνω τραπεζική εταιρεία ως πιστώτρια, αφετέρου δε την πρώτη εναγόμενη εταιρεία ως πιστούχο και το δεύτερο εναγόμενο ως εγγυητή, κατά τα ειδικότερα εκτιθέμενα σε αυτήν.</p>
   <p>Κατά την ως άνω εκφώνηση της ένδικης έφεσης, η εφεσίβλητη ήταν απούσα, καθώς δεν παραστάθηκε με, ούτε εκπροσωπήθηκε από πληρεξούσιο δικηγόρο, ενώ οι εκκαλούντες εκπροσωπήθηκαν από πληρεξούσιο δικηγόρο με δήλωση του άρθρου 242 παρ.2 του ΚΠολΔ, όπως αναφέρεται στην αρχή της απόφασης. Πλην, όμως, η πληρεξούσια δικηγόρος των εκκαλούντων ……., με την από 6-11-2018 έγγραφη δήλωσή της, που υποβλήθηκε στο παρόν Δικαστήριο μετά τη συζήτηση της υπόθεσης στο ακροατήριο, και συγκεκριμένα με την προσθήκη – αντίκρουση των προτάσεών της, που κατατέθηκαν ενώπιον της γραμματέα του δικαστηρίου αυτού, στις 30-10-2018, γνωστοποίησε, εκ μέρους των εντολέων της, ότι, δεν επιθυμεί την έκδοση απόφασης επί της έφεσης. Η ως άνω δήλωση ενέχει και δήλωση ανάκλησης της παράστασής της, η οποία αναφορικά με τις συνέπειές της θεωρείται ότι δεν έγινε (η παράσταση), με αποτέλεσμα οι ανωτέρω διάδικοι (εκκαλούντες) να καταστούν πλέον δικονομικά απόντες. Συνεπώς, λόγω και της ερημοδικίας της εφεσίβλητης, πρέπει, σύμφωνα με όσα αναφέρθηκαν στη μείζονα σκέψη, να κηρυχθεί ματαιωμένη η συζήτηση της υπόθεσης, κατά το άρθρο 260 του ΚΠολΔ.</p>
   <p><strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p><strong> Κηρύσσει </strong>ματαιωμένη τη συζήτηση της έφεσης.</p>
   <p>ΚΡΙΘΗΚΕ και αποφασίσθηκε σε μυστική διάσκεψη στον Πειραιά, στις 26 Νοεμβρίου 2018 και ΔΗΜΟΣΙΕΥΘΗΚΕ σε έκτακτη δημόσια συνεδρίαση, στο ακροατήριό του, στον Πειραιά στις 7 Δεκεμβρίου &nbsp;2018, απόντων των διαδίκων&nbsp; και των πληρεξουσίων δικηγόρων τους.</p>
   <p><strong>&nbsp;&nbsp;&nbsp;&nbsp;&nbsp;&nbsp; </strong>Η&nbsp; ΠPOEΔPOΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Η&nbsp; ΓΡΑΜΜΑΤΕΑΣ</p>
  </div><!-- .entry-content -->
 </article>
</div></div></div></body></html>