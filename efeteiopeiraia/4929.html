<html><body><h1>Αριθμός Απόφασης 83/2020</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=4929<br/><div class="content"><div class="content-inner">
 <article id="post-4929" class="entry entry-single post-4929 post type-post status-publish format-standard hentry category-24 category-18">
  <h1 class="entry-title entry--item h2">Αριθμός Απόφασης 83/2020</h1>
  <div class="entry-content entry--item">
   <div class="printomatic pom-small-black " id="id2124" data-print_target="article"></div>
   <p style="text-align: center;"><strong>Αριθμός&nbsp;&nbsp;&nbsp; &nbsp;83/2020</strong></p>
   <p style="text-align: center;"><strong>ΤΟ ΜΟΝΟΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p>Αποτελούμενο από τη Δικαστή Παρασκευή Μπερσή, Εφέτη, η οποία ορίσθηκε από τον Πρόεδρο του Τριμελούς Συμβουλίου Διευθύνσεως του Εφετείου Πειραιώς, και από τη Γραμματέα&nbsp; &nbsp;Γ.Λ.</p>
   <p style="text-align: center;"><strong>ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center;"><strong>ΚΑΙ ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <p>Νόμιμα, με την από 25.10.2017 (………/2017) κλήση του καλούντος – ενάγοντος – εφεσιβλήτου – εκκαλούντος, ………, εισάγονται προς συζήτηση α) η από 4.9.2014 (υπ΄αριθ. κατάθ. …./9.9.2014) έφεση της καθ΄ης η κλήση – εναγομένης – εκκαλούσας – εφεσίβλητης εταιρίας με την επωνυμία «……..» και β) η από 12.9.2014 (υπ΄αριθ. κατάθ. ………/15.9.2014 έφεση του ιδίου καλούντος, κατά της υπ΄αριθ. 3137/30.6.2014 οριστικής απόφασης του Μονομελούς Πρωτοδικείου Πειραιά (Διαδικασίας Εργατικών Διαφορών), μετά την αναίρεση της υπ΄αριθ. 35/20.1.2016 απόφασης του Δικαστηρίου αυτού, δυνάμει της υπ΄αριθ. 1371/27.5.2017 απόφασης του Αρείου Πάγου. Οι κρινόμενες εφέσεις, ασκήθηκαν νομότυπα και εμπρόθεσμα και πρέπει να γίνουν τυπικά δεκτές και να ερευνηθούν περαιτέρω κατά την ίδια διαδικασία ως προς το παραδεκτό και ουσιαστικά βάσιμο των λόγων τους (495 παρ. 1 και 2, 511, 516 παρ. 1, 517, 518, 522, 533 παρ. 1 ΚΠολΔ, όπως ίσχυαν κατά το χρόνο άσκησης των εφέσεων), που αφορούν το αναιρεθέν μέρος της υπ΄αριθ. 35/2016 απόφασης του Δικαστηρίου αυτού.</p>
   <p>Με την από 4.2.2013 (υπ΄αριθ. κατάθ. …/2013) αγωγή του ο ενάγων …………., επικαλούμενος τη, μεταξύ αυτού και της εναγομένης, σύμβαση εξαρτημένης εργασίας του ως οδηγού φορτηγών αυτοκινήτων άνω των 25 τόνων Α κατηγορίας στην επιχείρηση εμπορευματικών οδικών εθνικών μεταφορών της τελευταίας,&nbsp; με δίπλωμα οδήγησης Ε κατηγορίας και προϋπηρεσία 5 ετών, με μισθό 1.490,25 € από 29.10.2007 και 1.501,26 € από 1.1.2008 μέχρι 18.12.2012 οπότε απολύθηκε,&nbsp; ζητούσε, όπως παραδεκτά μετέτρεψε το αίτημά του σε εν μέρει αναγνωριστικό, α) να υποχρεωθεί η εναγομένη να του καταβάλει το ποσό των 19.370,96 € για αμοιβή υπερεργασίας, νόμιμης υπερωρίας και κατά τις καθημερινές και την ημέρα του Σαββάτου παράνομης υπερωρίας, νυχτερινής απασχόλησης και κατά τις καθημερινές και το Σαββατοκύριακο απασχόλησης τις ημέρες του Σαββάτου και της Κυριακής από 1.1.2008 έως και 31.12.2008,&nbsp; β) να αναγνωριστεί ότι η εναγόμενη οφείλει να του καταβάλει το ποσό των 84.137,84 ευρώ, για αμοιβή υπερεργασίας, νόμιμης υπερωρίας κατά τις καθημερινές και το Σάββατο, παράνομης υπερωρίας, νυχτερινής απασχόλησης κατά τις καθημερινές και το Σαββατοκύριακο, απασχόλησης κατά το Σάββατο και την Κυριακή από 1.1.2009 έως 28.2.2011, ενώ από 1.3.2011 μέχρι 18.12.2012 για αμοιβή υπερεργασίας, νόμιμης υπερωρίας κατά τις καθημερινές και την Κυριακή, παράνομης υπερωρίας κατά τις καθημερινής και την Κυριακή, νυχτερινής απασχόλησης κατά τις καθημερινές και την Κυριακή, απασχόλησης κατά την Κυριακή, με το νόμιμο τόκο από την επομένη της ημέρας που κάθε κονδύλιο κατέστη απαιτητό, άλλως από την επίδοση της αγωγής και μέχρι την ολοσχερή εξόφληση. Το πρωτοβάθμιο Δικαστήριο με την εκκαλούμενη υπ΄αριθ. 3137/2014 απόφασή του, έκανε εν μέρει δεκτή την αγωγή ως κατ΄ουσίαν βάσιμη και α)&nbsp; υποχρέωσε την εναγομένη να καταβάλει στον ενάγοντα το ποσό των 8.434,45 € για αμοιβή υπερεργασίας, νόμιμης υπερωριακής απασχόλησης κατά το πενθήμερο, προσαύξησης νυχτερινής απασχόλησης κατά το πενθήμερο, απασχόλησης κατά το Σάββατο και προσαύξησης νυχτερινής απασχόλησης κατά το Σάββατο για το χρονικό διάστημα από 1.1.2008&nbsp; μέχρι 31.12.2008 και β) αναγνώρισε την υποχρέωση της εναγομένης να καταβάλει στον ενάγοντα το συνολικό ποσό των 45.578,69 € για αμοιβή υπερεργασίας, νόμιμης υπερωριακής εργασίας κατά το πενθήμερο, προσαύξησης νυχτερινής απασχόλησης κατά το πενθήμερο, απασχόλησης κατά το Σάββατο, νόμιμης υπερωριακής εργασίας κατά το Σάββατο και προσαύξησης νυχτερινής απασχόλησης κατά το Σάββατο για το χρονικό διάστημα από 1.1.2009 έως 28.2.2011, ενώ από 1.3.2011 μέχρι 18.12.2012 για αμοιβή υπερεργασίας, νόμιμης υπερωρίας κατά τις καθημερινές, προσαύξησης νυχτερινής απασχόλησης κατά τις καθημερινές, απασχόλησης κατά την Κυριακή, νόμιμης υπερωριακής εργασίας κατά την Κυριακή και προσαύξησης νυχτερινής απασχόλησης κατά την Κυριακή, με το νόμιμο τόκο για υπερεργασία, υπερωρία, νυχτερινή εργασία και νόμιμη εργασία κατά το Σαββατοκύριακο, από το τέλος του μήνα που αφορά κάθε αξίωση και για απασχόληση κατά το Σάββατο μέχρι την 10.5.2011, από την επίδοση της αγωγής, σύμφωνα με τις διατάξεις του αδικαιολόγητου πλουτισμού.</p>
   <p>Στη συνέχεια, η μεν εναγομένη άσκησε την υπό στοιχ. α κρινόμενη έφεση, με την οποία έπληττε την εκκαλουμένη ως προς τα κεφάλαια που αφορούν τα κονδύλια υπερεργασίας, νόμιμης υπερωρίας, νυχτερινής εργασίας και εργασίας κατά τα Σαββατοκύριακα (1<sup>ος</sup> λόγος), απόρριψη ένστασης εξόφλησης δια σχετικής συμφωνίας καταλογισμού των αξιώσεων περί νυχτερινής εργασίας και εργασίας κατά τα Σάββατα στις υπέρτερες των κατωτάτων νομίμων αποδοχών του (2<sup>ος</sup> λόγος), υπερωριακής εργασίας (3<sup>ος</sup> και 4<sup>ος</sup> λόγοι), ο δε ενάγων άσκησε την υπό στοιχ. β κρινόμενη έφεση, με την οποία έπληττε την εκκαλουμένη ως προς τις ώρες υπερωριακής και νυχτερινής απασχόλησης. Ζητούσαν δε να εξαφανιστεί η εκκαλουμένη, με σκοπό να απορριφθεί η αγωγή (η εναγομένη – εκκαλούσα) και κατά το προσβαλλόμενο κεφάλαιο με σκοπό να γίνει πλήρως δεκτή η αγωγή (ο ενάγων – εκκαλών). Επ΄αυτών, εξεδόθη η υπ΄αριθ. 35/2016 ως άνω απόφαση του δικαστηρίου αυτού, δυνάμει της οποίας οιεφέσεις έγιναν δεκτή τυπικά και απερρίφθησαν κατ΄ουσίαν.</p>
   <p>Στη συνέχεια, επί της από 17.5.2016 αίτησης της εναγομένης εταιρίας και ήδη εκκαλούσας – εφεσίβλητης, εξεδόθη η υπ΄αριθ. 1371/2017 απόφαση του Αρείου Πάγου, δυνάμει της οποίας αναιρέθηκε εν μέρει η υπ΄αριθ. 35/2016 απόφαση του Δικαστηρίου αυτού, ως προς την κρίση της ότι η εναγομένη δεν αμφισβήτησε το συγκεκριμένο πραγματικό αγωγικό ισχυρισμό περί παροχής εργασίας εκ μέρους του ενάγοντα επί τέσσερα Σάββατα μηνιαίως καθόλη τη διάρκεια απασχόλησης αυτού και συνακόλουθα, λόγω της μη αμφισβήτησης, συνήγαγε την έμμεση ομολογία αυτής (εναγομένης)&nbsp; περί βασιμότητας του εν λόγω ισχυρισμού, τον οποίο θεώρησε πλήρως αποδεδειγμένο (261 ΚΠολΔ), ενώ η εναγομένη είχε ρητά και ειδικά αμφισβητήσει τον ισχυρισμό αυτόν για το διάστημα από το έτος 2009, ομολογήσασα εργασία του ενάγοντα επί 2 μόνο Σάββατα μηνιαίως και επομένως δεν ομολόγησε αυτόν.</p>
   <p>Από τις καταθέσεις των μαρτύρων&nbsp; απόδειξης και ανταπόδειξης που περιέχονται στα ταυτάριθμα με την εκκαλουμένη πρακτικά δημόσιας συνεδρίασης, εκτιμώμενες κατά το λόγο γνώσης και το βαθμό αξιοπιστίας καθενός των μαρτύρων και όλα τα έγγραφα που οι διάδικοι νόμιμα προσκομίζουν και επικαλούνται, καθώς&nbsp; και α)τις υπ΄αριθ. … και …. από 31.10.2013 ένορκες των μαρτύρων του ενάγοντα …….. και ………. και β) τις υπ΄αριθ. … και … από 25.10.2013 ένορκες βεβαιώσεις των μαρτύρων της εναγομένης …. . και …., οι οποίες (όλες) δόθηκαν ενώπιον του Ειρηνοδίκη Αθηνών, κατόπιν νόμιμης και εμπρόθεσμης κλήτευσης των αντιδίκων αμοιβαίως, (με προφορική δήλωση του πληρεξουσίου δικηγόρου του ενάγοντα στο ακροατήριο που καταχωρήθηκε στα πρακτικά για τις πρώτες και με βάση την υπ΄αριθ. ../23.10.2013 έκθεση επίδοσης του δικαστικού επιμελητή Αθηνών ….. . για τις δεύτερες αντίστοιχα), τα οποία χρησιμοποιούνται είτε για άμεση απόδειξη είτε για τη συναγωγή δικαστικών τεκμηρίων, χωρίς να παραλείπεται κανένα έστω και αν δεν μνημονεύεται ειδικά αποδείχθηκαν τα ακόλουθα πραγματικά περιστατικά :</p>
   <p>Η εναγομένη που είναι εταιρία περιορισμένης ευθύνης με έδρα το … Αττικής, διατηρεί επιχείρηση εμπορευματικών οδικών μεταφορών με φορτηγά δημόσιας χρήσης, ήτοι αυτοκίνητα δημόσιας χρήσης που υπάγονται στην κατηγορία Α΄του άρθρου 1 παρ. 1 του β.δ. της 28-1/4.2.1938. Στις 29.10.2007 στις τότε κείμενες εγκαταστάσεις της στον ……… προσέλαβε τον ενάγοντα, με σύμβαση εξαρτημένης εργασίας αορίστου χρόνου, ως οδηγό φορτηγών αυτοκινήτων άνω των 25 τόνων. Ο ενάγων, βουλγαρικής υπηκοότητας, κατείχε επαγγελματική άδεια οδήγησης Ε κατηγορίας, ενώ είχε συναφή προϋπηρεσία 5 ετών και εργάστηκε στην εναγομένη με την ανωτέρω ιδιότητα, με μηνιαίο μισθό 1.490,25 € αρχικά και από την 1.1.2008 με μισθό 1.501,26 €, μέχρι τις 18.12.2012 οπότε καταγγέλθηκε η σύμβαση εργασίας του.&nbsp; Ο ενάγων κατά το χρονικό διάστημα από 1.1.2009 έως και 28.2.2011, εργαζόταν επί 6 ημέρες την εβδομάδα, ήτοι από τη Δευτέρα έως και το Σάββατο και συγκεκριμένα από 22.00 της Κυριακής μέχρι και 12.00 του επομένου Σαββάτου. Αυτό προκύπτει από τα ίδια ως άνω αποδεικτικά μέσα και ιδίως από το σύνολο των προσκομιζομένων ταχογράφων και αποσπασμάτων δελτίων δρομολογίων που προσκομίζει ο ενάγων, σε συνδυασμό με τις ανωτέρω ένορκες βεβαιώσεις και κατάθεση των μαρτύρων απόδειξης, ενώ δεν αναιρείται από τιε ένορκες βεβαιώσεις και την κατάθεση του μάρτυρα ανταπόδειξης. Ειδικότερα, ο ενάγων προσκομίζει για το έτος 2009 32 ταχογράφους μετά των δελτίων του βιβλίου δρομολογίων (28-3-2009, 4- 4-2009, 11-4-2009, 18-4-2009, 25-4-2009, 2-5-2009, 9-5-2009, 16-5- 2009,6-6-2009, 13-6-2009, 20-6-2009, 27-6-2009, 4-7-2009, 11-7- 2009, 1-8-2009, 8-8-2009, 22-8-2009, 29-8-2009, 5-9-2009, 12-9- 2009, 19-9-2009, 26-9-2009, 3-10-2009, 10-10-2009, 17-10-2009, 7- 11-2009, 14-11-2009, 21-11-2009, 28-11-2009, 5-12-2009, 12-12-2009, 19-12-2009), για το έτος 2010 42 ταχογράφους μετά των δελτίων του βιβλίου δρομολογίων (9-1-2010, 16-1-2010, 23-1-2010, 30-1-2009, 6-2-2010, 13-2-2010, 20-2-2010, 27-2-2010, 6-3-2010, 13-3- 2010, 20-3-2010, 10-4-2010, 17-4-2010, 24-4-2010, 22-5-2010, 29-5- 2010, 5-6-2010, 12-6-2010, 19-6-2010, 26-6-2010, 3-7-2010, 10-7- 2010, 17-7-2010, 24-7-2010, 7-8-2010, 14-8-2010, 21-8-2010, 28-8- 2010, 4-9-2010, 11-9-2010, 2-10-2010, 9-10-2010, 16-10-2010, 23-10-2010, 30-10-2010, 6-11-2010, 13-11-2010, 20-11-2010, 27-11-2010, 4-12-2010, 11-12-2010, 18-12-2010 και για το έτος 2011 (έως 28-2- 2011) 8 ταχογράφους μετά των δελτίων του βιβλίου δρομολογίων (8-1-2011, 15-1-2011, 22-1-2011, 29-1-2011, 5-2-2011, 12-2-2011, 19-2-2011, 26-2-2011).</p>
   <p>Από τα παραπάνω, σε συνδυασμό με την κατάθεση του μάρτυρα ………… και τις ως άνω ένορκες βεβαιώσεις που προσκομίζονται με επιμέλεια του ενάγοντα, επιβεβαιώνεται η εργασία του καθ΄όλα τα Σάββατα για το παραπάνω χρονικό διάστημα. Το γεγονός αυτό αρνείται η εναγομένη, ισχυριζόμενη ειδικότερα ότι από το έτος 2009 και μέχρι και το Φεβρουάριο του 2011, ο ενάγων εργαζόταν μόνο 2 Σάββατα μηνιαίως, λόγω της πτώσης του κύκλου&nbsp; εργασιών της στην Πελοπόννησο και της συνεπεία αυτής τροποποίησης των αρχικώς συμφωνηθέντων όρων εργασίας του ενάγοντα. Όμως, ο ισχυρισμός αυτός δεν επιβεβαιώνεται από την κατάθεση του μάρτυρα απόδειξης …….., λογιστή της εταιρίας, ο οποίος αναφέρεται γενικά ότι ο ενάγων «εργαζόταν κάποια Σάββατα», (βλ. πρακτικά εκκαλουμένης) και ότι πάντως, η εναγομένη κατέβαλε επιπλέον χρήματα, μεταξύ άλλων και για την εργασία των Σαββάτων. Επίσης, ο μάρτυρες ……….&nbsp; καταθέτει (βλ. ως άνω ένορκη βεβαίωσή του) ότι η πτώση του κύκλου εργασιών της εναγομένης στην Πελοπόννησο συνέβη από το 2011 και όχι από το 2009, όπως ισχυρίζεται η εναγομένη και ότι πάντως η εναγομένη κατέβαλε τακτικά στους οδηγούς, δηλαδή και στον ενάγοντα, επιπλέον ποσό για τα δρομολόγια που υπερβαίνουν το νόμιμο ωράριο εργασίας, αφού υπολογισθούν οι ώρες που απαιτούνται ώστε να εκτελεστούν όλα τα δρομολόγια, ακόμη και εάν δεν εκτελεστούν. Από όλα τα ανωτέρω προκύπτει ότι ο ενάγων εργαζόταν και όλα τα Σάββατα του κρίσιμου χρονικού διαστήματος. Εξάλλου, πρέπει επίσης να σημειωθεί ότι το χρονικό διάστημα 2 ετών (από 1.1.2009 μέχρι και Φεβρουάριο 2011) είναι πολύ μεγάλο για να καταβάλει η εναγομένη ανελλιπώς επιπλέον αμοιβές παρά το γεγονός ότι επισυνέβη η ισχυριζόμενη πτώση του κύκλου εργασιών της Πελοποννήσου και εξ αυτού μειώθηκαν τα δρομολόγια του ενάγοντα. Η εκκαλουμένη, δέχτηκε ότι ο ενάγων εργαζόταν επί 6 ημέρες την εβδομάδα, δηλαδή από Δευτέρα μέχρι Σάββατο και ότι το γεγονός αυτό το συνομολογεί η εναγομένη. Ωστόσο, όπως προαναφέρθηκε, η εναγομένη δεν συνομολόγησε την εργασία του Σαββάτου για το χρονικό διάστημα από 1.1.2009 ως και Φεβρουάριο 2011, αλλ΄αντίθετα, αρνήθηκε την παροχή εργασίας του ενάγοντα&nbsp; για 4 Σάββατα μηνιαίως, ισχυριζόμενη ότι εργαζόταν μόνο για 2 Σάββατα μηνιαίως και συνεπώς, εσφαλμένα η εκκαλουμένη συνήγαγε έμμεση ομολογία αυτής και πλήρη απόδειξη του σχετικού αγωγικού ισχυρισμού, (261 ΚΠολΔ).&nbsp; Παρά ταύτα, ορθώς κατ΄αποτέλεσμα κατέληξε στην επιδίκαση των σχετικών κονδυλίων απασχόλησης, νόμιμης υπερωρίας και προσαύξησης νυχτερινής απασχόλησης &nbsp;κατά το Σάββατο και ειδικότερα :</p>
   <p>α) Για το χρονικό διάστημα από 11/1/2009-30/6/2009: 1) για απασχόληση κατά το Σάββατο, 16 Σάββατα χ 8 ώρες= 128 ώρες χ (925 ευρώ βασικός μισθός χ 6/25 :40=) 5,55 ευρώ το ελάχιστο νόμιμο ωρομίσθιο ως ωφέλεια του εργοδότη, σύμφωνα με τα αναφερόμενα στη μείζονα πρόταση της παρούσας= 710,40 ευρώ, 2) για νόμιμη υπερωριακή εργασία κατά το Σάββατο, ήτοι 16 Σάββατα χ 4 ώρες (πλέον των 8 ωρών και μέχρι τη&nbsp; συμπλήρωση 12 ωρών)= 64 ώρες με 5,55 ευρώ το καταβαλλόμενο&nbsp; ωρομίσθιο κατά το Σάββατο+50% η προσαύξηση μέχρι τη&nbsp; συμπλήρωση&nbsp; 120 ωρών για το έτος 2008, ήτοι χ 8 ώρες υπόλοιπο=&nbsp; 66.60 ευρώ και +75% η προσαύξηση χ 58 ώρες, αφού η εργασία κατά το Σάββατο ρυθμίζεται αυτοτελώς=563,33 ευρώ και συνολικά&nbsp; 629,93 ευρώ και&nbsp; 3) για προσαύξηση νυχτερινής απασχόλησης κατά&nbsp; το Σάββατο, 16 Σάββατα χ 6 ώρες χ 5,55 ευρώ το νόμιμο ωρομίσθιο κατά το Σάββατο χ 25% προσαύξηση= 133,20 ευρώ.</p>
   <p>β) Για το χρονικό διάστημα από 1/7/2009 μέχρι 31/12/2009: 1) για απασχόληση κατά το Σάββατο, 20 Σάββατα χ 8 ώρες = 160 ώρες χ (973 ευρώ βασικός μισθός χ 6/25: 40=)5,83 ευρώ το&nbsp; ελάχιστο νόμιμο ωρομίσθιο ως ωφέλεια του εργοδότη, σύμφωνα με&nbsp; τα αναφερόμενα στη μείζονα πρόταση της παρούσας =934,08 ευρώ, 2) για νόμιμη υπερωριακή&nbsp; εργασία κατά το Σάββατο, ήτοι 20 Σάββατα χ 4 ώρες (πλέον των 8 ωρών και μέχρι τη συμπλήρωση 12 ωρών)= 80 ώρες με 5,83 ευρώ το καταβαλλόμενο ωρομίσθιο κατά το&nbsp; Σάββατο +50% η προσαύξηση μέχρι τη συμπλήρωση των 120 ωρών για το έτος 2009 χ 24 ώρες υπόλοιπο= 209,88 ευρώ και 5,83 ευρώ το καταβαλλόμενο ωρομίσθιο κατά το Σάββατο +75% η&nbsp; προσαύξηση χ 56 ώρες, αφού η εργασία κατά το Σάββατο ρυθμίζεται αυτοτελώς =571,34 ευρώ και συνολικά 781,22 ευρώ, 3) για&nbsp; προσαύξηση νυχτερινής απασχόλησης κατά το Σάββατο, 20 Σάββατα χ 6 ώρες χ 5,83 ευρώ το νόμιμο ωρομίσθιο κατά το&nbsp; Σάββατο χ 25% προσαύξηση= 174,90 ευρώ.</p>
   <p>γ) Για το χρονικό διάστημα από 1/1/2010-10/5/2010:&nbsp; 1) για απασχόληση κατά το Σάββατο, 18 Σάββατα χ 8 ώρες =144 ώρες χ (973 ευρώ βασικός μισθός χ 6/25 : 40=)5,84 ευρώ το ελάχιστο νόμιμο ωρομίσθιο ως ωφέλεια του εργοδότη, σύμφωνα με τα&nbsp; αναφερόμενα στη μείζονα πρόταση της παρούσας = 840,67 ευρώ, 2)&nbsp; για νόμιμη υπερωριακή εργασία κατά το Σάββατο, ήτοι 18 Σάββατα χ 4 ώρες (πλέον των 8 ωρών και μέχρι τη συμπλήρωση 12 ωρών)= 72 ώρες χ 5,84 ευρώ το καταβαλλόμενο ωρομίσθιο κατά το Σάββατο+ 50% η προσαύξηση μέχρι τη συμπλήρωση 120 ωρών για το έτος 2010, αφού η εργασία κατά το Σάββατο ρυθμίζεται αυτοτελώς= 630,72 ευρώ και 3) για προσαύξηση νυχτερινής απασχόλησης κατά&nbsp; το Σάββατο, 18 Σάββατα χ 6 ώρες χ 5,84 ευρώ το νόμιμο ωρομίσθιο κατά το Σάββατο χ 25% προσαύξηση= 157,68 ευρώ.</p>
   <p>δ) Για το χρονικό διάστημα από 11/5/2010 μέχρι 14/7/2010:&nbsp; 1) για απασχόληση κατά το Σάββατο, 9 Σάββατα χ 8 ώρες=72 ώρες χ 9,01 ευρώ το καταβαλλόμενο ωρομίσθιο + 30% η προσαύξηση, σύμφωνα με το Ν 3846/2010= 843,34 ευρώ, επειδή όμως ο ενάγων αιτείται το ποσό των 842,40&nbsp; ευρώ, του οφείλεται αυτό, 2) για νόμιμη υπερωριακή εργασία κατά το Σάββατο, ήτοι 9 Σάββατα χ 4 ώρες (πλέον των 8 ωρών και μέχρι τη συμπλήρωση 12 ωρών)=36 ώρες, αφού η εργασία κατά το Σάββατο ρυθμίζεται αυτοτελώς χ 9,01 ευρώ το καταβαλλόμενο ωρομίσθιο+ 30% (το καταβαλλόμενο ωρομίσθιο πλέον κατά το Σάββατο) +50% μέχρι τη συμπλήρωση 120 ωρών για το έτος 2010, αφού η εργασία κατά το Σάββατο ρυθμίζεται αυτοτελώς = 737,81 ευρώ, επειδή όμως&nbsp; ο ενάγων αιτείται το ποσό των 732,90 ευρώ, του οφείλεται αυτό και 3) για προσαύξηση νυχτερινής απασχόλησης κατά το Σάββατο, 9 Σάββατα χ&nbsp; 6 ώρες χ 9,01 ευρώ το καταβαλλόμενο ωρομίσθιο +30% (το νόμιμο ωρομίσθιο πλέον κατά το Σάββατο) χ 25%= 158,13 ευρώ, επειδή όμως ο ενάγων αιτείται το ποσό των 157,68 ευρώ, του&nbsp; οφείλεται αυτό.</p>
   <p>ε) Για το χρονικό διάστημα από 15/7/2010 μέχρι 31/12/2010: 1) για απασχόληση κατά το Σάββατο, 18 Σάββατα χ 8 ώρες =144 ώρες χ 9,01 ευρώ το καταβαλλόμενο ωρομίσθιο +30% η προσαύξηση, σύμφωνα με το&nbsp; Ν 3846/2010= 1.686,67 ευρώ, επειδή όμως ο ενάγων αιτείται το ποσό&nbsp; των 1.684,80 ευρώ, του οφείλεται αυτό, 2) για νόμιμη υπερωριακή&nbsp; εργασία κατά το Σάββατο, ήτοι 18 Σάββατα χ 4 ώρες (πλέον των 8&nbsp; ωρών και μέχρι τη συμπλήρωση 12 ωρών)= 72 ώρες με 9,01 ευρώ το καταβαλλόμενο ωρομίσθιο +30% (το καταβαλλόμενο πλέον ωρομίσθιο κατά το Σάββατο)+ 40% μέχρι τη συμπλήρωση 120 ωρών για το έτος 2011 χ 12 ώρες υπόλοιπο= 196,74 ευρώ και 9.01 ευρώ το καταβαλλόμενο ωρομίσθιο+30%+ 60% χ 60 ώρες, αφού η&nbsp; εργασία κατά το Σάββατο ρυθμίζεται αυτοτελώς= 1.124,16 ευρώ και&nbsp; συνολικά 1.320,90 ευρώ και 3) για προσαύξηση νυχτερινής απασχόλησης κατά το Σάββατο, 18 Σάββατα χ 6 ώρες χ 9,01 ευρώ το καταβαλλόμενο ωρομίσθιο+ 30% (το νόμιμο πλέον ωρομίσθιο&nbsp; κατά το Σάββατο) χ 25% =316,17 ευρώ, επειδή ο ενάγων αιτείται το&nbsp; ποσό των 315,36 ευρώ, του οφείλεται αυτό. και</p>
   <p>στ) για το χρονικό διάστημα από 1/1/2011 μέχρι και 28/2/2011: 1) για απασχόληση κατά το Σάββατο, 8 Σάββατα χ 8 ώρες = 64 ώρες χ 9,01 ευρώ το&nbsp; καταβαλλόμενο ωρομίσθιο +30% προσαύξηση, σύμφωνα με το Ν&nbsp; 3846/2010= 749,63 ευρώ, 2) για νόμιμη υπερωριακή εργασία κατά το Σάββατο, ήτοι 8 Σάββατα χ 4 ώρες (πλέον των 8 ωρών και μέχρι&nbsp; τη συμπλήρωση 12 ωρών)= 32 ώρες μέχρι τη συμπλήρωση 120 ωρών, αφού η εργασία κατά το Σάββατο ρυθμίζεται αυτοτελώς χ 9,01&nbsp; ευρώ το καταβαλλόμενο ωρομίσθιο +30% (το καταβαλλόμενο πλέον ωρομίσθιο κατά το Σάββατο) +40% η προσαύξηση= 524,61 ευρώ και 3) για προσαύξηση νυχτερινής απασχόλησης κατά το Σάββατο, 8 Σάββατα χ 6 ώρες χ 9,01 ευρώ το καταβαλλόμενο ωρομίσθιο + 30% (το νόμιμο πλέον ωρομίσθιο κατά το Σάββατο) χ 25% = 140,52 ευρώ.</p>
   <p>Μετά από αυτά, πρέπει, κατ΄ εφαρμογή του άρθρου 534 ΚΠολΔ, να αντικατασταθεί η αιτιολογία της εκκαλουμένης σύμφωνα με τα ανωτέρω και στη συνέχεια ν΄ απορριφθεί ο κρινόμενος λόγος έφεσης κατά το μέρος που αφορά στην παροχή εργασίας του ενάγοντα κατά την ημέρα του Σαββάτου και δη για το χρονικό διάστημα από 1.1.2009 έως και 28.2.2011. Τα δικαστικά έξοδα πρέπει να επιβληθούν εις βάρος της εναγομένης εκκαλούσας (176, 183 και 191 παρ. 2 ΚΠολΔ) κατά το διατακτικό.</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p>Δικάζει αντιμωλία των διαδίκων.</p>
   <p>Δέχεται τυπικά την από 4.9.2014 (υπ΄ αριθ. καταθ. …/9.9.2014) έφεση της εταιρίας με την επωνυμία «…………»</p>
   <p>Απορρίπτει αυτήν κατ΄ ουσίαν κατά το μέρος που αναφέρεται στο σκεπτικό.</p>
   <p>Επιβάλλει εις βάρος της εκκαλούσας τη δικαστική δαπάνη του εφεσιβλήτου, την οποία ορίζει στο ποσό των εξακοσίων ευρώ (600€).</p>
   <p>Κρίθηκε, αποφασίσθηκε και δημοσιεύθηκε στον Πειραιά σε έκτακτη, δημόσια στο ακροατήριό του συνεδρίαση,&nbsp; στις <strong>&nbsp;29 Ιανουαρίου 2020</strong>, χωρίς την παρουσία των διαδίκων και των πληρεξουσίων τους δικηγόρων.</p>
   <p><strong>Η &nbsp;&nbsp;&nbsp;ΔΙΚΑΣΤΗΣ&nbsp;&nbsp;&nbsp;&nbsp;&nbsp;&nbsp; </strong><strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</strong><strong>&nbsp;&nbsp;Η ΓΡΑΜΜΑΤΕΑΣ</strong></p>
   <p>&nbsp;</p>
   <p>&nbsp;</p>
  </div><!-- .entry-content -->
 </article>
</div></div></div></body></html>