<html><body><h1>Αριθμός απόφασης 687/2018</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=1162<br/><div class="content"><div class="content-inner">
 <article id="post-1162" class="entry entry-single post-1162 post type-post status-publish format-standard hentry category-24 category-18">
  <h1 class="entry-title entry--item h2">Αριθμός απόφασης 687/2018</h1>
  <div class="entry-content entry--item">
   <div class="printomatic pom-small-black " id="id3169" data-print_target="article"></div>
   <p style="text-align: center;"><strong>Αριθμός 687/2018</strong><br> <strong>ΤΟ ΜΟΝΟΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p>Αποτελούμενο από τη Δικαστή, Ελένη Τοπούζη, Εφέτη, η οποία ορίσθηκε από την Πρόεδρο Εφετών και από τη Γραμματέα, Γ. Λ.</p>
   <p style="text-align: center;"><strong>ΜΕΛΕΤΗΣΕ ΤΗ ΔΙΚΟΓΡΑΦΙΑ</strong><br> <strong>ΚΑΙ ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <p>Από τις διατάξεις των άρθρων 271 παρ.2,272 και 524 παρ. 1 και 3 εδ. α’ ΚΠολΔ προκύπτει ότι αν ο εκκαλών δεν εμφανισθεί κατά την συζήτηση της έφεσής του ή εμφανισθεί, αλλά δεν λάβει μέρος κανονικά σ’ αυτήν, το Εφετείο ερευνά με επιμέλεια τίνος από τους διαδίκους επισπεύδεται η συζήτηση. Αν αυτή επισπεύδεται από τον απάντα εκκαλούντα και το αποδεικνύει ο παριστάμενος εφεσίβλητος, προσκομίζοντας επικυρωμένο αντίγραφο της έφεσης που του έχει επιδοθεί με πράξη προσδιορισμού δικασίμου και κλήση προς συζήτηση (άρθρα 139 παρ. 3, 498 παρ. 1 και 2 ΚΠολΔ), απορρίπτεται η έφεση, χωρίς περαιτέρω έρευνα των λόγων της. Το ίδιο αποφασίζει το Εφετείο και όταν τη συζήτηση της έφεσης επισπεύδει ο εφεσίβλητος και το αποδεικνύει προσκομίζοντας έκθεση επιδόσεως αντιγράφου της έφεσης με πράξη ορισμού δικασίμου και κλήση προς συζήτηση . Η απόρριψη της έφεσης, λόγω της ερημοδικίας του εκκαλούντος, γίνεται κατ’ ουσίαν και όχι για τυπικό λόγο, διότι, παρότι στην πραγματικότητα οι λόγοι της έφεσης δεν εξετάζονται ως προς το παραδεκτό και τη βασιμότητά τους, θεωρείται κατά πλάσμα νόμου ότι είναι αβάσιμοι και για το λόγο αυτό είναι πάντοτε απορριπτέοι, αφού δεν δίνεται στο Δικαστήριο η δυνατότητα έκδοσης αντίθετης απόφασης περί παραδοχής τους (βλ. ΟλΑΠ 16/1990 ΕλλΔνη 41.804, ΑΠ 268/2016, ΑΠ 355/2016, ΑΠ 467/2016, Νόμος, ΤριμΕφΠατρ 62/2017, Νόμος, ΤριμΕφΛαρ 11/2016, ΤριμΕφΛαρ 27/2016 ΤΝΠ ΔΣΑ).</p>
   <p>Στην προκειμένη περίπτωση, από τα διαδικαστικά έγγραφα της υποθέσεως, προκύπτουν τα ακόλουθα: Επί της από 24.10.2016 και με αριθμό καταθέσεως …… αγωγής της ενάγουσας και ήδη εφεσίβλητης που ασκήθηκε ενώπιον του Μονομελούς Πρωτοδικείου Πειραιώς στρεφομένης κατά του εναγόμενου και ήδη εκκαλούντος εκδόθηκε, αντιμωλία των διαδίκων, η με αριθμό 3362/2017 απόφαση του ως άνω Δικαστηρίου (διαδικασία περιουσιακών διαφορών) η οποία έκανε εν μέρει δεκτή την αγωγή. Κατά της αποφάσεως αυτής ο εναγόμενος άσκησε την από 16.10.2017 και με αριθμό ……… έφεσή του και για το παραδεκτό της συζήτησής της προκατέθεσε το παράβολο ποσού 100 ευρώ, που προβλέπεται στην παραγρ. 3 του άρθρου 495 ΚΠολΔ, της&nbsp; οποίας(έφεσης),ορίσθηκε δικάσιμος, με επιμέλεια του εκκαλούντος η αναφερόμενη στην αρχή της παρούσας. Τη συζήτηση της έφεσης για την ως άνω δικάσιμο επέσπευσε ο εκκαλών με την εμπρόθεσμη επίδοση στην εφεσίβλητη αντιγράφου της εφέσεως, ως τούτο προκύπτει από το επικυρωμένο αντίγραφο της έφεσης, που μετ’επικλήσεως προσκομίζει η&nbsp; εφεσίβλητη (βλ.σχ. σχετική επισημείωση με ημερομηνία 16.10.2017 του δικαστικού επιμελητού του Πρωτοδικείου Πειραιά, ….. επί του αντιγράφου της έφεσης), πλην όμως ο εκκαλών δεν εμφανίσθηκε στο Δικαστήριο κατά την εκφώνηση της υποθέσεως από την σειρά του πινακίου, ούτε εκπροσωπήθηκε με οποιοδήποτε νόμιμο τρόπο, σε αντίθεση με την προσηκόντως παρασταθείσα εφεσίβλητη. Επομένως, η έφεση, πρέπει, ενόψει της προηγηθείσας νομικής σκέψης, να απορριφθεί, χωρίς περαιτέρω έρευνα αυτής. Επιπρόσθετα, ο εκκαλών πρέπει να καταδικασθεί στα δικαστικά έξοδα της εφεσίβλητης του παρόντος βαθμού δικαιοδοσίας, ως διάδικος που ηττήθηκε, κατ’ αποδοχή σχετικού αιτήματος της τελευταίας (αρθρ. 183, 176, 189 παρ. 1, 191 παρ. 2 ΚΠολΔ), ενώ πρέπει να διαταχθεί, κατ’άρθρο 495 παρ.3 ΚΠολΔ, η εισαγωγή του προκατατεθέντος παράβολου ποσού 100 ευρώ, στο Δημόσιο Ταμείο. Τέλος, πρέπει να καθορισθεί το παράβολο ερημοδικίας για την περίπτωση ασκήσεως ανακοπής ερημοδικίας κατά της παρούσας (άρθρο 505 παρ. 2 ΚΠολΔ), ως ειδικότερα ορίζεται στο διατακτικό .</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p>ΔΙΚΑΖΕΙ ερήμην του εκκαλούντος.</p>
   <p>ΟΡΙΖΕΙ παράβολο ανακοπής ερημοδικίας ποσού διακοσίων ενενήντα (290) ευρώ για τον ως άνω ερημοδικασθέντα.</p>
   <p>ΑΠΟΡΡΙΠΤΕΙ την έφεση.</p>
   <p>ΕΠΙΒΑΛΛΕΙ σε βάρος του εκκαλούντος τα δικαστικά έξοδα της εφεσίβλητης, για τον παρόντα βαθμό δικαιοδοσίας, τα οποία ορίζει σε εξακόσια (600) ευρώ.</p>
   <p>ΔΙΑΤΑΣΣΕΙ την εισαγωγή του προκατατεθέντος για το παραδεκτό της συζήτησης της έφεσης παράβολου (τύπος παράβολου 8199), ποσού εκατό (100) ευρώ, στο Δημόσιο Ταμείο</p>
   <p>ΚΡΙΘΗΚΕ, αποφασίστηκε και δημοσιεύθηκε στο ακροατήριο του Δικαστηρίου σε έκτακτη δημόσια συνεδρίασή του, στον Πειραιά, στις 5 Νοεμβρίου 2018, απάντων των διαδίκων και της πληρεξούσιας δικηγόρου της εφεσίβλητης.</p>
   <p><strong>Η ΔΙΚΑΣΤΗΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Η ΓΡΑΜΜΑΤΕΑΣ</strong></p>
  </div><!-- .entry-content -->
 </article>
</div></div></div></body></html>