<html><body><h1>Αριθμός Απόφασης 312/2019</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=2732<br/><div class="content"><div class="content-inner">
 <article id="post-2732" class="entry entry-single post-2732 post type-post status-publish format-standard hentry category-24 category-18">
  <h1 class="entry-title entry--item h2">Αριθμός Απόφασης 312/2019</h1>
  <div class="entry-content entry--item">
   <div class="printomatic pom-small-black " id="id7885" data-print_target="article"></div>
   <p style="text-align: center;"><strong>ΕΦΕΤΕΙΟ ΠΕΙΡΑΙΩΣ</strong></p>
   <p style="text-align: center;"><strong>ΕΙΔΙΚΗ &nbsp;ΔΙΑΔΙΚΑΣΙΑ</strong></p>
   <p style="text-align: center;"><strong>Αριθμός&nbsp; απόφασης : </strong><strong>312/ 2019</strong></p>
   <p style="text-align: center;"><strong>ΤΟ ΜΟΝΟΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p>&nbsp;Συγκροτήθηκε από το Δικαστή Δημήτριο Καβαλλάρη, Εφέτη, που ορίστηκε από ορίσθηκε από τον Πρόεδρο του Τριμελούς Συμβουλίου Διευθύνσεως του Εφετείου Πειραιώς, και από τη Γραμματέα Κ.Δ..</p>
   <p style="text-align: center;"><strong>ΑΦΟΥ ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center;"><strong>ΣΚΕΦΤΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <p>Κατά τη διάταξη του άρθρου 17 § 2 του ισχύοντος Συντάγματος «κανένας δεν στερείται την ιδιοκτησία του, παρά μόνο για δημόσια ωφέλεια που έχει αποδειχθεί με τον προσήκοντα τρόπο, όταν και όπως ο νόμος ορίζει και πάντοτε αφού προηγηθεί πλήρης αποζημίωση, που να ανταποκρίνεται στην αξία την οποία είχε το απαλλοτριωμένο κατά το χρόνο της συζήτησης στο δικαστήριο για τον προσδιορισμό της αποζημίωσης. Αν ζητηθεί απευθείας ο οριστικός προσδιορισμός της αποζημίωσης λαμβάνεται υπόψη η αξία κατά το χρόνο της σχετικής συζήτησης στο δικαστήριο», ενώ κατά τη διάταξη της παραγράφου 3 του ίδιου άρθρου «η ενδεχόμενη μεταβολή της αξίας του απαλλοτριωμένου μετά τη δημοσίευση της πράξης απαλλοτρίωσης και μόνον εξαιτίας της δεν λαμβάνεται υπόψη», και τέλος κατά το άρθρο 1 του πρώτου προσθέτου πρωτοκόλλου της Ευρωπαϊκής Σύμβασης Δικαιωμάτων του Ανθρώπου (ΕΣΔΑ), που κυρώθηκε με το ν.δ. 53/20-3-1974, οπότε αποτελεί αναπόσπαστο μέρος του εσωτερικού δικαίου και υπερισχύει από κάθε άλλη διάταξη ημεδαπού νόμου κατά το άρθρο 28 του Συντάγματος «παν φυσικό ή νομικό πρόσωπο δικαιούται σεβασμού της περιουσίας του. Ουδείς δύναται να στερηθεί της ιδιοκτησίας αυτού ειμή δια λόγους δημοσίας ωφελείας και υπό τους προβλεπόμενους υπό του νόμου και των γενικών αρχών του διεθνούς δικαίου όρους». Περαιτέρω κατά τη διάταξη του άρθρου 13 παρ. 1 του ν. 2882/2001, όπως το τελευταίο αντικαταστάθηκε με το άρθρο 9 παρ. 1 του ν. 3193/2003 «ως κριτήριο για την εκτίμηση της αξίας του απαλλοτριωμένου ακινήτου, λαμβάνονται υπόψη, ιδίως η αξία που έχουν κατά τον κρίσιμο χρόνο παρακείμενα και ομοειδή ακίνητα, που προσδιορίζεται κυρίως από την αντικειμενική αξία, τα τιμήματα σε συμβόλαια μεταβίβασης κυριότητας ακινήτων, τα οποία συντάχθηκαν κατά το χρόνο της κήρυξης της απαλλοτρίωσης, καθώς και η πρόσοδος του απαλλοτριωμένου.</p>
   <p>Με την κρινόμενη αίτησή του ο αιτών εκθέτει ότι προσκυρώνεται στην ιδιοκτησία του, αποτελούμενη από δύο συνενωμένα οικόπεδα, που βρίσκονται&nbsp; στην&nbsp; περιφέρεια του Δήμου Σαλαμίνας Αττικής, εντός σχεδίου πόλεως και στην θέση «…. .», οικοπεδικό τμήμα συνολικού εμβαδού 15,99 τ.μ. (6,43 + 9,56) &nbsp;αγνώστου ιδιοκτήτη, το οποίο υποχρεούται να αποζημιώσει ο ίδιος. Βάσει αυτών, ζητεί να καθοριστεί η προσωρινή τιμή μονάδας αποζημίωσης για το προσκυρούμενο στην ιδιοκτησία της αυτό τμήμα, στο ποσό των 100,00 &nbsp;€ ανά τμ .</p>
   <p>Η αίτηση παραδεκτά εισάγεται για να συζητηθεί ενώπιον του Εφετείου τούτου, που είναι κατά τόπον και καθύλην αρμοδίο να την δικάσει, κατά την προκειμένη ειδική διαδικασία των άρθρων 18 και 19 του Ν 2882/2001 (αρθ. 19&nbsp; §1 και 2 του Ν.2882/2001 και όπως οι παρ. 1 και 2 αντικαταστάθηκαν με τη παρ.11 του άρθρου 76 του Ν.4146/2013). Είναι δε ορισμένη και νόμιμη, αφού στηρίζεται στις διατάξεις των άρθρων 13, 14, 15, 17, 18, 19, 29 του ν. 2882/2001, 17 του Συντάγματος και 1 του πρόσθετου πρωτοκόλλου της ΕΣΔΑ. στις διατάξεις των άρθρων 17, 18, 19, 26 και 29 ν.2882/2001, 99, 114 παρ. 1 και 2, και 178 του κώδικα δικηγόρων. Συνεπώς, εφόσον έχει τηρηθεί και η νόμιμη προδικασία που προβλέπεται από τις ως άνω διατάξεις (βλ. υπ’ αριθμόν 17/2007 πράξη εφαρμογής Ν. Σαλαμίνας, η οποία κυρώθηκε με την υπ’ αριθμόν Π 10608/Β1199/10-09-2010 απόφαση του Νομάρχη Πειραιά, η με αρ. 17 Α 21/2014 διορθωτική Πράξη, που κυρώθηκε με την υπ’ αριθμόν 219249/19-1-2015 απόφαση του περιφερειάρχη Αττικής &nbsp;τα σχετικά τρία πιστοποιητικά του Υποθηκοφύλακα Σαλαμίνας ιδιοκτησίας, βαρών και μη διεκδικήσεως και το από 5.8.2011 πρακτικό της Επιτροπής προσδιορισμού αξίας ακινήτων). &nbsp;Σημειώνεται ότι καθώς ο καθ’ ού είναι άγνωστος, &nbsp;ο αιτών επέδωσε&nbsp; την &nbsp;αίτηση στον Εισαγγελέα Εφετών της περιφέρειας του ακινήτου και δημοσιεύθηκε περίληψή της στις ημερήσιες εφημερίδες «……», ενώ το ζήτημα αυτό δεν ρυθμίζεται στο νόμο &nbsp;(βλ. και Χορομίδη Δίκαιο αναγκ. απαλλοτριώσεων 2007 σ.837). &nbsp;Το αίτημα όμως επιβολής δικαστικών εξόδων πρέπει να απορριφθεί ως μη νόμιμο, &nbsp;αφού υπόχρεος προς αποζημίωση είναι ο ίδιος ο αιτών (άρθρο 18 § 4 ν. 2882/2001) το οποίο στερείται και αντικειμένου, αλλά και παθητικής νομιμοποίησης, αφού δεν υπάρχει αντίδικος της αίτησης.</p>
   <p>Από την εκτίμηση των εγγράφων που προσκομίζει ο αιτών και της με αρ. ……/2018&nbsp; ένορκης βεβαίωση του ………&nbsp; που ελήφθη με την επιμέλεια του αιτούντος, ενώπιον του Ειρηνοδίκη Αθηνών,&nbsp; αποδείχθηκαν &nbsp;τα ακόλουθα πραγματικά περιστατικά : &nbsp;Με το από 26-11-1999 (ΦΕΚ 939 Δ/30-12-1999) προεδρικό διάταγμα εγκρίθηκε η πολεοδομική μελέτη τμήματος της περιοχής «Ψιλή Άμμος» Δήμου Σαλαμίνας, της οποίας η χρήση για δεύτερη κατοικία είχε προσδιοριστεί με το από 20-8-1985 (ΦΕΚ 456 Δ/1985) προεδρικό διάταγμα με το οποίο καθορίστηκαν οι οικοδομήσιμοι χώροι, οι οδοί, τα πεζοδρόμια, οι κοινόχρηστοι χώροι, οι χώροι πρασίνου κλπ.&nbsp; Σε εκτέλεση του πολεοδομικού αυτού σχεδίου, συντάχθηκε η υπ΄αρ. 19/2007 Πράξη Εφαρμογής η οποία κυρώθηκε με την υπ’ αριθμόν Π 10608/Β1199/10-09-2010 απόφαση του Νομάρχη Πειραιά, η οποία καταχωρήθηκε στα κτηματολογικά βιβλία του Κτηματολογικού Γραφείου Σαλαμίνας&nbsp; με αριθμό καταχώρισης 3596/26-10-2011 και. διορθώθηκε με την 17 Α 21/2014 διορθωτική Πράξη, η οποία&nbsp; διορθωτική πράξη, η οποία έχει καταχωρηθεί στα ίδια ως άνω κτηματολογικά βιβλία του Κτηματολογικού Γραφείου Σαλαμίνας με αριθμό …../23-3-2015. &nbsp;Η εν λόγω Πράξη Εφαρµογής συνοδεύεται από το σχετικό κτηµατολογικό διάγραµµα εφαρµογής και από τους κτηµατολογικούς πίνακες ιδιοκτησιών, μεταξύ των οποίων , στο Ο.Τ. ….. αποτυπώνονται και οι ιδιοκτησίες με κωδικούς …… και …….&nbsp; Η ιδιοκτησία με κωδ.&nbsp; κτηματογράφησης ……. φέρει ΚΑΕΚ …… του κτηματολογικού γραφείου Σαλαμίνας. Πρόκειται ένα οικόπεδο άρτιο και οικοδομήσιμο με αρχική έκταση 234,97 τμ<strong>, </strong>μετά δε την κύρωση της πράξης εφαρμογής ρυμοτομήθηκε&nbsp; τμήμα&nbsp; του άνω γεωτεμαχίου που εμφαίνεται στο ίδιο ως άνω&nbsp; συμβόλαιο&nbsp;&nbsp; ……./2015&nbsp; και το επισυναπτόμενο σε αυτό τοπογραφικό διάγραμμα,&nbsp; με τα κεφαλαία αλφαβητικά γράμματα (Α΄ Α Δ Δ’ Α’) μέτρων τετραγωνικών&nbsp; δέκα έξι και 0,78 (16,78) &nbsp;και το αποδιδόμενο τελικό οικόπεδο έχει έκταση, το οποίο σύμφωνα με την πράξη εφαρμογής αποδίδεται με τελική&nbsp; έκταση 218,19 τμ. Σ΄αυτό &nbsp;είναι υποχρεωτικά προσκυρωτέο τμήμα οικοπέδου που εμφαίνεται με τα στοιχεία Β Β’ Γ’ Γ Β στο &nbsp;από Αυγούστου 2015 τοπογραφικό σχεδιάγραμμα της πολιτικού μηχανικού ……..&nbsp; έκταση μέτρων τετραγωνικών έξι και&nbsp; 43 (6,43 τ.μ. ), ώστε μετά την προσκύρωση θα αποκτήσει εμβαδόν 224,62 τμ. Η ιδιοκτησία με κωδ. κτηματογράφησης …… ΚΑΕΚ ……….. του κτηματολογικού γραφείου Σαλαμίνας είναι&nbsp; ένα οικόπεδο με αρχική έκταση 235,00 μ2, το οποίο μετά την πράξη εφαρμογής έχει έκταση μέτρα τετραγωνικά διακόσια είκοσι τέσσερα και 0,73 (224,73), μ2 μετά δε την ρυμοτόμηση τμήματος του αρχικού γεωτεμαχίου που εμφαίνεται στο ίδιο ως άνω και προσαρτώμενο στο υπ΄ αριθμόν …./2013 τοπογραφικό διάγραμμα της&nbsp; συμβολαιογράφου Αθηνών&nbsp;&nbsp; ………..,&nbsp; με τα κεφαλαία αλφαβητικά γράμματα (Α΄ Β΄ Β Α Α΄) μέτρων τετραγωνικών&nbsp; δέκα οκτώ και 0,59 (18,59 μ2), αποδίδεται το τελικό οικόπεδο, το οποίο εμφαίνεται με τα κεφαλαία αλφαβητικά στοιχεία Α-Β-Γ-Δ-Ε-Α, στο ίδιο ως άνω από Μαρτίου 2013 τοπογραφικό διάγραμμα της πολιτικού μηχανικού ………, έκτασης μέτρων τετραγωνικών διακοσίων έξι&nbsp; και 0,14 (206,14 μ2).&nbsp; Στο άνω οικόπεδο σύμφωνα με την δήλωση της μηχανικού είναι υποχρεωτικά προσκυρωτέο κατά την πράξη εφαρμογής τμήμα, το οποίο εμφαίνεται&nbsp; με τα στοιχεία&nbsp; (Γ Γ΄Δ΄Δ Γ) στο ως άνω από&nbsp; Μαρτίου 2013 τοπογραφικό διάγραμμα&nbsp; της πολιτικού μηχανικού …….., έκτασης μέτρων τετραγωνικών&nbsp; εννέα και 0,56 (9,56 μ2), και μετά την προσκύρωση&nbsp; του άνω τμήματος το &nbsp;οικόπεδο θα έχει εμβαδόν μέτρα τετραγωνικά διακόσια δέκα πέντε&nbsp; και 0,70 (215,70 μ2). Τα ως άνω περιγραφόμενα όμορα οικόπεδα αποτελούν πλέον &nbsp;ένα ενιαίο οικόπεδο, του οποίου έχει καταστεί κύριος ο αιτών με το με αρ. το με αριθμό ……../27-5-2016 αγοραπωλητήριο συμβόλαιο της&nbsp; συμβολαιογράφου Αθηνών ………. Πρόκειται για ένα οικόπεδο κείμενο στη θέση «…….» του Δήμου Σαλαμίνας και κατά «Καλλικράτη» στην Δημοτική Κοινότητα Σαλαμίνος, έχει έκτασή μετά την ρυμοτόμηση συνολικών μέτρων τετραγωνικών τριάντα πέντε και 0,37 (35,37), μέτρα τετραγωνικά τετρακόσια είκοσι τέσσερα και 0,33 (424,33), απεικονίζεται στο από από Απριλίου 2016 τοπογραφικό διάγραμμα&nbsp; της πολιτικού μηχανικού ………., &nbsp;το υπό στοιχεία ΑΒΓΖΕΚΔΑ και σύμφωνα με την υπεύθυνη δήλωση του Ν. 651/77 της ιδίας μηχανικού βρίσκεται εντός σχεδίου πόλεως, είναι άρτιο και οικοδομήσιμο, δεν οφείλονται εισφορές σε γη και χρήμα. &nbsp;συνορεύει κατά το άνω διάγραμμα βόρεια σε πλευρά Α-Β μήκους μέτρων είκοσι και 0,07 (20,07) με ιδιοκτησία αγνώστου (ΚΑΕΚ ……….), νότια &nbsp;σε πλευρά Κ-Ε-Ζ του άνω διαγράμματος μήκους μέτρων&nbsp; Κ-Ε δέκα έξι και 0,77 (16,77) συν Ε-Ζ μήκους μέτρων δύο και 0,65 (2,65) με ιδιοκτησία αγνώστου με ΚΑΕΚ …….., ανατολικά σε πρόσωπο του σχεδιαγράμματος Β-Γ-Ζ μήκους μέτρων Β-Γ έντεκα (11,00), συν Γ-Ζ μήκους μέτρων δέκα και 0,39 (10,39) με τα υποχρεωτικά προσκυρωτέα τμήματα και εκείθεν με Πεζόδρομο πλάτους πέντε (5,00) μέτρων και δυτικά σε πρόσωπο του σχεδιαγράμματος Α-Δ-Κ μήκους μέτρων Α-Δ δέκα και 0,98 (10,98) και Δ-Κ δέκα και 0,74 (10,74) με την οδό …….. πλάτους έξι (6,00) μέτρων. Στο ως άνω οικόπεδο σύμφωνα με την δήλωση της μηχανικού είναι υποχρεωτικά προσκυρωτέα κατά την πράξη εφαρμογής τμήματα, τα οποία εμφαίνονται&nbsp; με τα στοιχεία&nbsp; (ΒΒ΄Γ΄Ζ΄ΖΓΒ) στο προσαρτώμενο στο άνω συμβόλαιο τοπογραφικό διάγραμμα της ιδίας πολιτικού μηχανικού&nbsp; συνολικής 15,99 τμ. (6,43 + 9,56) &nbsp;15,99 τμ.. Σύμφωνα με τον πίνακα της πράξης εφαρμογής , στήλη&nbsp;&nbsp; 51, 52&nbsp; τα παραπάνω μέτρα οφείλονται ως&nbsp; υποχρέωση στην ιδιοκτησία με κωδικό αριθμό του κτηματολογικού πίνακα της πράξης εφαρμογής με αριθμό ……… με την ένδειξη&nbsp; «Αγνωστος» και με&nbsp; Κωδικό Αριθμό κτηματογράφησης του κτηματολογίου (ΚΑΕΚ)&nbsp; ………. &nbsp;Το επίδικο ακίνητο βρίσκεται στην ευρύτερη περιοχή της Φανερωμένης του Δήμου Σαλαμίνας, σε απόσταση 5 περίπου χλμ από τη πόλη της Σαλαμίνας και ο &nbsp;ισχύων οικοδομικός συντελεστής είναι 0,4. Απέχει 1 χλμ. από την κεντρική λεωφόρο Φανερωμένης και 400 μέτρα από τη θάλασσα, δεν διαθέτει δίκτυο αποχέτευσης, ενώ η οδός μπροστά από το οικόπεδο είναι χωματόδρομος, στην δε &nbsp;&nbsp;ευρύτερη περιοχή,&nbsp; υπάρχουν εξοχικές κατοικίες. Σύμφωνα με το πρακτικό της Εκτιμητικής Επιτροπής Ακινήτων της 5.8.2011 για την επιβολή εισφοράς σε χρήμα, μετά την κύρωση της Πράξης Εφαρμογής της περιοχής «……..» Σαλαμίνας,&nbsp;&nbsp; η τιμή εισφοράς &nbsp;ορίστηκε α) για οικόπεδα&nbsp; με πρόσωπο στην παραλία στο ποσό των 150 ευρώ το τ.μ. β) για οικόπεδα με πρόσωπο επί της …….. 120 ευρώ το τμ. και γ) για οικόπεδα της υπόλοιπης περιοχής 90 ευρώ το τ.μ.&nbsp; Στη συγκεκριμένη περιοχή δεν ισχύει το σύστημα αντικειμενικού προσδιορισμού της αξίας των ακινήτων το δε οικόπεδο του αιτούντος εκτιμήθηκε από τη ΔΟΥ &nbsp;κατόπιν ελέγχου στο ποσό των 76.380,50 ευρώ, δηλαδή&nbsp; σε 180&nbsp; ευρώ το τ.μ. &nbsp;Ο μάρτυρας του αιτούντος (βλ. ένορκη βεβαίωση και εκτίμηση) προσδιορίζει την αξία αυτού από 40 ευρώ έως 120 ευρώ το τμ., από δε αγγελίες &nbsp;πώλησης οικοπέδων στη ίδια &nbsp;περιοχή&nbsp;&nbsp; (……..) που προσκομίζει ο αιτών&nbsp; προκύπτει ότι οι τιμές κυμαίνονται από 15 έως 83 ευρώ το τμ., στην δε ευρύτερη περιοχή της Σαλαμίνας κυμαίνονται περίπου&nbsp; στα ίδια επίπεδα (15-107 ευρώ το τμ.) με υψηλότερη αξία οικόπεδο στο κέντρο της Σαλαμίνας (388 ευρώ το τμ.). Από όλα τα ανωτέρω αποδεικτικά στοιχεία, που εκτιμώνται κατά το λόγο της τοπικής και χρονικής τους προσφορότητας, &nbsp;και από όσο προέκυψαν κατόπιν αυτεπάγγελτη έρευνας του Δικαστηρίου, προκύπτει ότι η πραγματική αξία του προσκυρούμενου εδαφικού τμήματος &nbsp;και η οφειλόμενη πλήρης αποζημίωση, δηλαδή αυτή με την οποία οι ιδιοκτήτες μπορούν να προβούν σε αντικατάσταση του με άλλο ισάξιο ακίνητο, με βάση τις υπάρχουσες οικονομικές και νομισματικές συνθήκες, λαμβανομένης της οικονομικής κρίσης αλλά και της ελαφράς ανάκαμψης που παρουσιάζει η κτηματαγορά (ΟλΑΠ 13 και 17/2000, ΕλΔ/νη 2000. 950 και 958, 1332/85, ΕλΔ/νη 26.1134 και 1109/81, ΝοΒ 30.238), ανέρχεται στο ποσό των εκατό (100) ευρώ ανά τετραγωνικό μέτρο (τ.μ.) εδάφους. Κατά συνέπεια η αίτηση πρέπει να γίνει δεκτή και ως ουσιαστικά βάσιμη, όπως ορίζεται στο διατακτικό της απόφασης.</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p><strong>ΔΕΧΕΤΑΙ</strong> την αίτηση</p>
   <p><strong>ΚΑΘΟΡΙΖΕΙ</strong> την προσωρινή τιμή μονάδας αποζημίωσης των προσκυρωτέων εδαφικών εκτάσεων (συνολικής επιφάνειας 15,99 τμ.), που αναφέρεται λεπτομερώς στο σκεπτικό της απόφασης, στο ποσό των <strong>εκατό (100) ευρώ</strong> ανά τ.μ.</p>
   <p>Κρίθηκε, αποφασίσθηκε και δημοσιεύθηκε στον Πειραιά σε έκτακτη, δημόσια στο ακροατήριό του συνεδρίαση, στις&nbsp; 31 Μαϊου &nbsp;&nbsp;&nbsp;&nbsp;&nbsp;&nbsp;2019, χωρίς την παρουσία των διαδίκων και της πληρεξουσίας Δικηγόρου του αιτούντος</p>
   <p>&nbsp;</p>
   <p>&nbsp;</p>
   <p><strong>&nbsp;&nbsp;&nbsp;&nbsp;&nbsp; Ο ΔΙΚΑΣΤΗΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Η ΓΡΑΜΜΑΤΕΑΣ</strong></p>
   <p>&nbsp;</p>
  </div><!-- .entry-content -->
 </article>
</div></div></div></body></html>