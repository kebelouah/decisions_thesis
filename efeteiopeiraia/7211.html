<html><body><h1>Αριθμός απόφασης 220/2021</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=7211<br/><div class="content"><div class="content-inner">
 <article id="post-7211" class="entry entry-single post-7211 post type-post status-publish format-standard hentry category-24 category-18">
  <h1 class="entry-title entry--item h2">Αριθμός απόφασης 220/2021</h1>
  <div class="entry-content entry--item">
   <div class="printomatic pom-small-black " id="id2327" data-print_target="article"></div>
   <p><strong>ΕΦΕΤΕΙΟ ΠΕΙΡΑΙΩΣ</strong></p>
   <p><strong>ΕΙΔΙΚΗ&nbsp; ΔΙΑΔΙΚΑΣΙΑ</strong></p>
   <p style="text-align: center"><strong>&nbsp;</strong><strong>Αριθμός&nbsp; απόφασης </strong><strong>&nbsp;220</strong><strong>/ 2021</strong></p>
   <p style="text-align: center"><strong>ΤΟ ΜΟΝΟΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p>&nbsp;Συγκροτήθηκε από το Δικαστή Δημήτριο Καβαλλάρη, Εφέτη, που ορίστηκε από ορίσθηκε από τον Πρόεδρο του Τριμελούς Συμβουλίου Διεύθυνσης του Εφετείου Πειραιώς, και τη Γραμματέα Ε.Τ.</p>
   <p>Συνεδρίασε δημόσια στο ακροατήριό του στις&nbsp; …………………….,&nbsp; για να δικάσει την υπόθεση μεταξύ :</p>
   <p><strong>ΤΟΥ ΕΚΚΑΛΟΥΝΤΟΣ : &nbsp;</strong>………. ο οποίος παραστάθηκε μετά της πληρεξούσιας του Δικηγόρου Ανδριάνας Νάκκα.</p>
   <p><strong>ΤΗΣ&nbsp;&nbsp; ΕΦΕΣΙΒΛΗΤΗΣ&nbsp; </strong>&nbsp;: …………., η οποία εκπροσωπήθηκε από την πληρεξούσια της Δικηγόρο Ευφροσύνη Κανάρη.</p>
   <p>Η ενάγουσα άσκησε στο Μονομελές Πρωτοδικείο Πειραιώς την από 1-7-2018 και με αρ. καταθ. ………/2018 αγωγή της, επί της οποίας εκδόθηκε η με αρ. 2386/2019 απόφαση του άνω Δικαστηρίου, που δίκασε την αγωγή με την ειδική διαδικασία των διαφορών από οικογένεια το γάμο και την ελεύθερη συμβίωση και &nbsp;έκανε αυτή εν μέρει δεκτή.</p>
   <p>Κατά της απόφασης αυτής ο εναγόμενος και ήδη εκκαλών άσκησε την από 21-10-2019 και με αρ. καταθ. ……../2019, έφεσή του, η συζήτηση της οποίας ορίστηκε για τη δικάσιμο που αναφέρθηκε στην αρχή της παρούσας.</p>
   <p>Κατά τη συζήτηση της υπόθεσης, αφού αυτή εκφωνήθηκε από πινάκιο, οι πληρεξούσιοι Δικηγόροι των διαδίκων ζήτησαν να γίνουν δεκτά όσα αναφέρονται &nbsp;στις έγγραφες προτάσεις τους.</p>
   <p style="text-align: center"><strong>AΦΟΥ ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center"><strong>ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <p>Σύμφωνα με&nbsp; τη διάταξη του άρθρου&nbsp; 528 ΚΠολΔ, που εφαρμόζεται και στις&nbsp; οικογενειακές διαφορές (άρθρα&nbsp; 592 § 1 ΚΠολΔ, όπως ισχύει μετά την τροποποίησή του με το ν. 4335/2015), εφόσον δεν ορίζεται διαφορετικά στο ειδικό κεφάλαιο αυτών,&nbsp; αν ασκηθεί έφεση από τον διάδικο που δικάσθηκε ερήμην, η εκκαλούμενη απόφαση εξαφανίζεται μέσα στα όρια που καθορίζονται από την έφεση και τους&nbsp; πρόσθετους λόγους, ανεξάρτητα από τη διαδικασία που τηρήθηκε. Ο εκκαλών δικαιούται να προβάλει όλους τους ισχυρισμούς που μπορούσε να προτείνει πρωτοδίκως. Από τη διάταξη αυτή προκύπτει ότι &nbsp;με την τυπική παραδοχή της έφεσης, η οποία λειτουργεί ως υποκατάστατο της αναιτιολόγητης ανακοπής ερημοδικίας, εξαφανίζεται η πρωτόδικη απόφαση, μέσα στα όρια που καθορίζονται από την έφεση και τους πρόσθετους λόγους, χωρίς, να απαιτείται να ευδοκιμήσει προηγουμένως κάποιος λόγος της έφεσης. Αν ο εκκαλών αρνηθεί τους αγωγικούς ισχυρισμούς ή προβάλει εσφαλμένη εκτίμηση των αποδείξεων ως προς τη βάση της αγωγής η απόφαση πλήττεται στο σύνολό της και εξαφανίζεται, ως προς όλες τις διατάξεις της, μετά την τυπική παραδοχή της έφεσης,&nbsp; χωρίς έρευνα των λόγων της (ΑΠ 579/2018, ΑΠ 476/2017, ΕφΠειρ 449/2018 ΤΝΠ ΔΣΑ,&nbsp; Μπαλογιάννη σε Απαλαγάκη ΕρμΚΠολΔ άρθρο 528 αρ.3 σ.1468,&nbsp; Πανταζόπουλος σε Κεραμέα/Κονδύλη/Νίκα άρθρο 528 αρ.2-3).</p>
   <p>Στην προκείμενη περίπτωση φέρεται στο παρόν Δικαστήριο&nbsp; η από 21-10-2019 και με αρ. καταθ. δικογράφου ……/2019 &nbsp;έφεση του εναγόμενου και ήδη εκκαλούντος, κατά της με αρ. 2386/2019 οριστικής αποφάσεως του Μονομελούς Πρωτοδικείου Πειραιώς. Η άνω έφεση &nbsp;&nbsp;έχει ασκηθεί νομότυπα κι εμπρόθεσμα,&nbsp; δεδομένου ότι δεν&nbsp; προκύπτει επίδοση της εκκαλούμενης απόφασης (άρθρο 518 §1). &nbsp;Είναι, συνεπώς, παραδεκτή και πρέπει να ακολουθήσει η ουσιαστική έρευνα των λόγων της κατά την ίδια ως άνω ειδική διαδικασία (άρθρο 681 Β ΚΠολΔ σε συνδυασμό με άρθρο 674 § 2 α’ αυτού και ήδη άρθρα&nbsp; 592 επ. ΚΠολΔ, όπως ισχύει μετά την τροποποίησή του από το άρθρο 1, άρθρο ένατο του ν.4335/2015). χωρίς να απαιτείται η καταβολή παραβόλου, καθόσον οι διαφορές των άρθρων 681Β ΚΠολΔ, όπως η προκειμένη, εξαιρούνται ρητά από το νόμο (άρθρο 495 § 3 εδ. τελ. ΚΠολΔ). Ο εκκαλών εξάλλου, αρνείται την&nbsp;&nbsp; αγωγή και πλήττει την εκκαλούμενη απόφαση για&nbsp; εσφαλμένη εκτίμηση των αποδείξεων, οπότε η έφεση πρέπει&nbsp; να γίνει τυπικά και ουσιαστικά&nbsp; δεκτή, να εξαφανισθεί η εκκαλούμενη απόφαση, με βάση τις διατάξεις που προαναφέρθηκαν&nbsp; και να ερευνηθεί η αγωγή ως προς τη νομική και ουσιαστική της βασιμότητα.</p>
   <p>Η ενάγουσα&nbsp; και &nbsp;ήδη εφεσίβλητη με την από 1-7-2018 και με αρ. καταθ. ………./2018 αγωγή της, ως ασκούσα την &nbsp;επιμέλεια των ανηλίκων τέκνων της&nbsp; …….. και ……. &nbsp;που απέκτησε κατά τη διάρκεια του γάμου της με τον εκκαλούντα – εναγόμενο, με τον οποίο τελεί σε διάσταση, ζήτησε την τροποποίηση του δικαιώματος &nbsp;επικοινωνίας του εναγόμενου &nbsp;με τα &nbsp;τέκνα τους,&nbsp; όπως&nbsp; αυτό είχε ορισθεί δυνάμει της&nbsp; 9.9.2016 έγγραφης συμφωνίας τους που επικυρώθηκε με την με αρ.&nbsp; 769/2017 απόφασης του Μονομελούς Πρωτοδικείου Πειραιώς, που έλυσε το γάμο τους λόγω συναινετικού διαζυγίου, ώστε να &nbsp;μη διανυκτερεύουν μαζί του τα τέκνα τους. Η υπόθεση εκδικάσθηκε ερήμην του εναγόμενου και εκδόθηκε η προσβαλλόμενη με αρ. &nbsp;2386/2019 απόφαση του ανωτέρω δικαστηρίου, με την οποία η αγωγή &nbsp;δεκτή και ως ουσιαστικά βάσιμη, τροποποιήθηκε το δικαίωμα επικοινωνίας του εναγόμενου με τα ανήλικα τέκνα του &nbsp;υποχρεώθηκε ο εναγόμενος και ήδη εκκαλών να μη&nbsp; διανυκτερεύει με τα τέκνα του για όσο χρονικό διάστημα δεν διαθέτει μόνιμη χωριστή&nbsp; για τον ίδιο οικία εκτός αυτής της συντρόφου του με κατάλληλο διαμορφωμένο για τα τέκνα χώρο. Η αγωγή αυτή είναι νόμιμη ως στηριζόμενη στη διάταξη του άρθρου 1520 ΑΚ. Πρέπει, περαιτέρω να ερευνηθεί ως προς την ουσιαστική της βασιμότητα.</p>
   <p>Από την εκτίμηση των εγγράφων που προσκόμισαν οι διάδικοι, αποδείχθηκαν τα ακόλουθα πραγματικά περιστατικά : Οι διάδικοι τέλεσαν νόμιμο γάμο &nbsp;στη Νίκαια την 26.5.2007, &nbsp;από τον οποίο απέκτησαν 2 τέκνα την … και …….., που γεννήθηκαν στις 18.2.2008 και 21.2.2012 αντίστοιχα (ηλικίας 10 και 6 ετών κατά το&nbsp; χρόνο άσκησης της αγωγής).&nbsp; Ο γάμος των διαδίκων λύθηκε με την με αρ. 769/2017 απόφαση του Μονομελούς Πρωτοδικείου Πειραιώς, διαδικασίας εκουσίας δικαιοδοσίας, με την οποία επικυρώθηκε η&nbsp; από 9.9.2016 έγγραφη συμφωνία των διαδίκων, με την οποία ανατέθηκε η επιμέλεια των ανηλίκων τέκνων τους&nbsp; στην ενάγουσα και ρυθμίστηκε το δικαίωμα επικοινωνίας του&nbsp; εναγόμενου με τα τέκνα του, παρέχοντας σ΄αυτόν μεταξύ άλλων και δικαίωμα διανυκτέρευσης με τα τέκνα του. Με την εκκαλούμενη απόφαση, όπως έχει ήδη εκτεθεί&nbsp; τροποποιήθηκε το δικαίωμα επικοινωνίας του εναγόμενου, καθώς&nbsp; αυτός διέμενε με τη νέα του σύντροφο, στην οικία αυτής στην οδό ……… στον Κορυδαλλό &nbsp;και απαγορεύθηκε η διανυκτέρευση με αυτά έως ότου αποκτήσει μόνιμη χωριστή&nbsp; για τον ίδιο οικία εκτός αυτής της συντρόφου του, η οποία να διαθέτει&nbsp; κατάλληλο διαμορφωμένο χώρο για τα τέκνα του. Ήδη&nbsp; όμως &nbsp;οι διάδικοι έχουν καταλήξει στην νεότερη &nbsp;από 3.9.2020 συμφωνία με την οποία&nbsp; ρυθμίζεται πλέον το δικαίωμα επικοινωνίας του εναγόμενου, με τα τέκνα του, όπως αυτή τροποποιήθηκε στις 5.11.2020, &nbsp;ως εξής :&nbsp; 1) Κάθε Τρίτη απόγευμα από 18.00 μ.μ. (ώρα παραλαβής των τέκνων από την οικία της ενάγουσας) έως και ώρα 21.30 μ. μ., (ώρα επιστροφής των τέκνων στην οικία της ενάγουσας). &nbsp;2)Κάθε Κυριακή απόγευμα από 18.00 μ.μ. (ώρα παραλαβής των τέκνων από την οικία της ενάγουσας) έως την 21.00 μ.μ. (ώρα επιστροφής των τέκνων), εκτός αν τα ανήλικα τέκνα έχουν άλλη προγραμματισμένη δραστηριότητα ή εκδήλωση, οπότε θα αναπληρώνεται η εν λόγω επικοινωνία, κατόπιν συνεννόησης με την ενάγουσα σε άλλη ημέρα. 3) Κάθε δεύτερο και τέταρτο Σαββατοκύριακο από την 4.00 μ.μ. του Σαββάτου έως την 21.00 μ.μ. της Κυριακής, (ώρες παραλαβής και επιστροφής των τέκνων αντίστοιχα). &nbsp;Η &nbsp;&nbsp;επικοινωνία αυτή δεν θα πραγματοποιείται &nbsp;κατά την περίοδο των θερινών διακοπών&nbsp; των τέκνων με την ενάγουσα – μητέρα τους, &nbsp;εφόσον θα συμπίπτει με τις άνω ημέρες. Κατά τη διάρκεια του χρόνου επικοινωνίας του εναγόμενου με τα ανήλικα τέκνα του κατά τις καθημερινές ημέρες της εβδομάδας ή και Σαββατοκύριακα, που αυτά θα έχουν τυχόν εξωσχολικές δραστηριότητες, θα τα πηγαίνει ο ίδιος σε αυτές. 4)Κατά τις εορτές των Χριστουγέννων-Πρωτοχρονιάς ως εξής: Κάθε μονό έτος από την 24η Δεκεμβρίου και ώρα 10.00 π. μ. έως και την 30η Δεκεμβρίου και ώρα 21.00 μ.μ. Κάθε ζυγό έτος από την 31η Δεκεμβρίου και ώρα 10.00 π.μ. έως και την 6η Ιανουαρίου και ώρα 21.00 μ.μ. Κατά το ως άνω διάστημα των εορτών Χριστουγέννων-Πρωτοχρονιάς (24-12 έως 6-1), &nbsp;για το αντίθετο διάστημα &nbsp;που δεν θα έχει ο εναγόμενος τα τέκνα του, δεν θα ισχύουν τα ορισθέντα υπό στοιχ. (1) και (2), αλλά &nbsp;η επικοινωνία του με αυτά&nbsp; θα διενεργείται &nbsp;όπως ορίστηκε υπό στοιχ. (3), για όλη τη διάρκεια του εν λόγω χρονικού διαστήματος.&nbsp; 5) Κατά την εορτή του Πάσχα ως εξής: Κάθε μονό έτος από την Δευτέρα του Πάσχα και ώρα 10.00 π.μ. έως και την Κυριακή του Θωμά και ώρα 21.00 μ.μ. Κάθε ζυγό έτος από την Μ. Δευτέρα και ώρα 10.00 π. μ. μέχρι την Κυριακή του Πάσχα και ώρα 21.00 μ.μ. Kατά το άνω χρονικό διάστημα των εορτών του Πάσχα (Μ. Δευτέρα έως και την Κυριακή του Θωμά) για το&nbsp; αντίθετο διάστημα&nbsp; που δεν θα έχει ο εναγόμενος τα τέκνα του, η δεν θα ισχύουν τα ορισθέντα υπό στοιχ. (1) και (2), αλλά&nbsp; η επικοινωνία του με αυτά&nbsp; θα διενεργείται&nbsp; όπως ορίστηκε υπό στοιχ. (4) επικοινωνία. 6) Κατά τις θερινές-σχολικές διακοπές: Κάθε μονό έτος από την 1η Αυγούστου και ώρα 10.00 π.μ. έως την 15η Αυγούστου και ώρα 21.00 μ. μ. Κάθε ζυγό έτος από την 16η Αυγούστου και ώρα 10.00 π .μ. έως την 1η Σεπτεμβρίου και ώρα 21.00 μ.μ. Το αντίθετο της επικοινωνίας χρονικό διάστημα που τα τέκνα θα κάνουν διακοπές με την μητέρα της (δηλαδή είτε το&nbsp; άλλο 15νθήμερο του Αυγούστου, είτε ενός 15νθήμερο του Ιουλίου, (που θα ορίζεται&nbsp; ανάλογα με την άδεια της ενάγουσας),&nbsp; η επικοινωνία του εναγόμενου με τα τέκνα του θα αργεί. &nbsp;H επικοινωνία του εναγόμενου με&nbsp; τα τέκνα του&nbsp;&nbsp; κατά τη διάρκεια των θερινών διακοπών θα πραγματοποιείται είτε στην κατοικία αυτού στο Ξυλόκαστρο με χωριστό δωμάτιο για τα ανήλικα τέκνα είτε σε μισθωμένο δωμάτιο ξενοδοχείου (ξεχωριστό για τ’ ανήλικα τέκνα) για τη διαμονή τους κατά τις καλοκαιρινές διακοπές, ο περιορισμός όμως αυτός (για τον τόπο διαμονής των θερινών διακοπών) θα ισχύσει έως το πέρας των θερινών διακοπών του καλοκαιριού του 2022.&nbsp; Κατόπιν αυτών θα πρέπει να εξαφανισθεί η εκκαλούμενη απόφαση κατά παραδοχή του λόγου της έφεσης του εναγόμενου, να κρατηθεί η αγωγή από το παρόν Δικαστήριο, να γίνει αυτή κατά ένα μέρος ως ουσιαστικά βάσιμη και να ρυθμισθεί η επικοινωνία του εναγόμενου με τα τέκνα του όπως αναφέρθηκε προηγουμένως και ορίζεται ειδικότερα στο διατακτικό. Τα δικαστικά έξοδα των διαδίκων των δύο βαθμών δικαιοδοσίας θα πρέπει να συμψηφισθούν στο σύνολό τους ενόψει της εν μέρει νίκης και ήττας&nbsp; αυτών, αλλά και της σχέσης τους ως συζύγων (άρθρο 179, 183 ΚΠολΔ).</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p>ΔΙΚΑΖΕΙ αντιμωλία των διαδίκων.</p>
   <p>ΔΕΧΕΤΑΙ τυπικά και στην ουσία της την έφεση.</p>
   <p>ΚΡΑΤΕΙ&nbsp; την υπόθεση,</p>
   <p>ΔΙΚΑΖΕΙ επί της από 1.7.2018 και με αρ. καταθ. ……./2018 αγωγής</p>
   <p>ΔΕΧΕΤΑΙ αυτήν εν μέρει</p>
   <p>ΚΑΘΟΡΙΖΕΙ το δικαίωμα επικοινωνίας του εναγόμενου με τα ανήλικα τέκνα του ……. και …………&nbsp;&nbsp; ως εξής :</p>
   <p>1) Κάθε Τρίτη απόγευμα από 18.00 μ.μ. (ώρα παραλαβής των τέκνων από την οικία της ενάγουσας) έως και ώρα 21.30 μ. μ., (ώρα επιστροφής των τέκνων στην οικία της ενάγουσας).&nbsp; 2)Κάθε Κυριακή απόγευμα από 18.00 μ.μ. (ώρα παραλαβής των τέκνων από την οικία της ενάγουσας) έως την 21.00 μ.μ. (ώρα επιστροφής των τέκνων), εκτός αν τα ανήλικα τέκνα έχουν άλλη προγραμματισμένη δραστηριότητα ή εκδήλωση, οπότε θα αναπληρώνεται η εν λόγω επικοινωνία, κατόπιν συνεννόησης με την ενάγουσα σε άλλη ημέρα. 3) Κάθε δεύτερο και τέταρτο Σαββατοκύριακο από την 4.00 μ.μ. του Σαββάτου έως την 21.00 μ.μ. της Κυριακής, (ώρες παραλαβής και επιστροφής των τέκνων αντίστοιχα).&nbsp; Η&nbsp;&nbsp; επικοινωνία αυτή δεν θα πραγματοποιείται&nbsp; κατά την περίοδο των θερινών διακοπών&nbsp; των τέκνων με την ενάγουσα – μητέρα τους,&nbsp; εφόσον θα συμπίπτει με τις άνω ημέρες. Κατά τη διάρκεια του χρόνου επικοινωνίας του εναγόμενου με τα ανήλικα τέκνα του κατά τις καθημερινές ημέρες της εβδομάδας ή και Σαββατοκύριακα, που αυτά θα έχουν τυχόν εξωσχολικές δραστηριότητες, θα τα πηγαίνει ο ίδιος σε αυτές. 4)Κατά τις εορτές των Χριστουγέννων-Πρωτοχρονιάς ως εξής: Κάθε μονό έτος από την 24η Δεκεμβρίου και ώρα 10.00 π. μ. έως και την 30η Δεκεμβρίου και ώρα 21.00 μ.μ. Κάθε ζυγό έτος από την 31η Δεκεμβρίου και ώρα 10.00 π.μ. έως και την 6η Ιανουαρίου και ώρα 21.00 μ.μ. Κατά το ως άνω διάστημα των εορτών Χριστουγέννων-Πρωτοχρονιάς (24-12 έως 6-1),&nbsp; για το αντίθετο διάστημα&nbsp; που δεν θα έχει ο εναγόμενος τα τέκνα του, δεν θα ισχύουν τα ορισθέντα υπό στοιχ. (1) και (2), αλλά&nbsp; η επικοινωνία του με αυτά&nbsp; θα διενεργείται&nbsp; όπως ορίστηκε υπό στοιχ. (3), για όλη τη διάρκεια του εν λόγω χρονικού διαστήματος.&nbsp; 5) Κατά την εορτή του Πάσχα ως εξής: Κάθε μονό έτος από την Δευτέρα του Πάσχα και ώρα 10.00 π.μ. έως και την Κυριακή του Θωμά και ώρα 21.00 μ.μ. Κάθε ζυγό έτος από την Μ. Δευτέρα και ώρα 10.00 π. μ. μέχρι την Κυριακή του Πάσχα και ώρα 21.00 μ.μ. Kατά το άνω χρονικό διάστημα των εορτών του Πάσχα (Μ. Δευτέρα έως και την Κυριακή του Θωμά) για το&nbsp; αντίθετο διάστημα&nbsp; που δεν θα έχει ο εναγόμενος τα τέκνα του, η δεν θα ισχύουν τα ορισθέντα υπό στοιχ. (1) και (2), αλλά&nbsp; η επικοινωνία του με αυτά&nbsp; θα διενεργείται&nbsp; όπως ορίστηκε υπό στοιχ. (4) επικοινωνία. 6) Κατά τις θερινές-σχολικές διακοπές: Κάθε μονό έτος από την 1η Αυγούστου και ώρα 10.00 π.μ. έως την 15η Αυγούστου και ώρα 21.00 μ. μ. Κάθε ζυγό έτος από την 16η Αυγούστου και ώρα 10.00 π .μ. έως την 1η Σεπτεμβρίου και ώρα 21.00 μ.μ. Το αντίθετο της επικοινωνίας χρονικό διάστημα που τα τέκνα θα κάνουν διακοπές με την μητέρα της (δηλαδή είτε το&nbsp; άλλο 15νθήμερο του Αυγούστου, είτε ενός 15νθήμερο του Ιουλίου, (που θα ορίζεται&nbsp; ανάλογα με την άδεια της ενάγουσας),&nbsp; η επικοινωνία του εναγόμενου με τα τέκνα του θα αργεί.&nbsp; H επικοινωνία του εναγόμενου με&nbsp; τα τέκνα του&nbsp;&nbsp; κατά τη διάρκεια των θερινών διακοπών θα πραγματοποιείται είτε στην κατοικία αυτού στο Ξυλόκαστρο με χωριστό δωμάτιο για τα ανήλικα τέκνα είτε σε μισθωμένο δωμάτιο ξενοδοχείου (ξεχωριστό για τ’ ανήλικα τέκνα) για τη διαμονή τους κατά τις καλοκαιρινές διακοπές, ο περιορισμός όμως αυτός (για τον τόπο διαμονής των θερινών διακοπών) θα ισχύσει έως το πέρας των θερινών διακοπών του καλοκαιριού του 2022.</p>
   <p>ΣΥΜΨΗΦΙΖΕΙ τα δικαστικά έξοδα μεταξύ των διαδίκων.</p>
   <p>ΚΡΙΘΗΚΕ, αποφασίσθηκε και δημοσιεύθηκε σε έκτακτη δημόσια συνεδρίαση στο ακροατήριό του στον Πειραιά, χωρίς την παρουσία των διαδίκων και των πληρεξουσίων δικηγόρων τους, στις 9.4.2021.</p>
   <p><strong>Ο ΔΙΚΑΣΤΗΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Η ΓΡΑΜΜΑΤΕΑΣ</strong></p>
  </div><!-- .entry-content -->
 </article>
</div></div></div></body></html>