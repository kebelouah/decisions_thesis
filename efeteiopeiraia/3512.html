<html><body><h1>Αριθμός Απόφασης 547/2019</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=3512<br/><div class="content"><div class="content-inner">
 <article id="post-3512" class="entry entry-single post-3512 post type-post status-publish format-standard hentry category-24 category-18">
  <h1 class="entry-title entry--item h2">Αριθμός Απόφασης 547/2019</h1>
  <div class="entry-content entry--item">
   <div class="printomatic pom-small-black " id="id7900" data-print_target="article"></div>
   <p style="text-align: center;"><strong>Αριθμός&nbsp;&nbsp;&nbsp; 547 /2019</strong></p>
   <p style="text-align: center;"><strong>ΤΟ ΜΟΝΟΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p>Αποτελούμενο από το Δικαστή Γεώργιο Βερούση, Εφέτη, ο οποίος ορίσθηκε από τον Πρόεδρο του Τριμελούς Συμβουλίου Διευθύνσεως του Εφετείου Πειραιώς, και από τη Γραμματέα&nbsp; Κ.Δ..</p>
   <p style="text-align: center;"><strong>ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center;"><strong>ΚΑΙ ΣΚΕΦΘΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <p>Από το συνδυασμό των διατάξεων των άρθρων 524 παρ. I και 2 και 528 ΚΠολΔ, όπως αυτά ισχύουν μετά την αντικατάστασή τους με τα άρθρα 1 άρθρο τρίτο ν.4335/2015 και 44 παρ, 2 του ν. 3994/2011 αντιστοίχως, προκύπτει ότι είναι υποχρεωτική η προφορική συζήτηση ενώπιον όλων των πρωτοβάθμιων δικαστηρίων, ενώ ενώπιον των δευτεροβάθμιων δικαστηρίων η προφορική συζήτηση είναι υποχρεωτική μόνον στην περίπτωση κατά την οποία η έφεση κατά της πρωτόδικης απόφασης ασκήθηκε από τον διάδικο που δικάστηκε στον πρώτο βαθμό ερήμην, οπότε, με την τυπική παραδοχή της έφεσης, η οποία λειτουργεί ως υποκατάστατο της καταργηθείσας αναιτιολόγητης ανακοπής ερημοδικίας, εξαφανίζεται η πρωτόδικη απόφαση, μέσο, στα όρια που καθορίζονται από την έφεση και τους πρόσθετους λόγους, χωρίς, να απαιτείται να ευδοκιμήσει προηγουμένως κάποιος λόγος της έφεσης, και αναδικάζεται η υπόθεση από το εφετείο, η συζήτηση ενώπιον του οποίου γίνεται πλέον προφορικά. Στην περίπτωση αυτή, που είναι υποχρεωτική η προφορική συζήτηση ενώπιον του Εφετείου, δεν έχει εφαρμογή η διάταξη του άρθρου 242 παρ. 2 ΚΠολΔ και δεν είναι επιτρεπτή η παράσταση κατά τη συζήτηση με κοινή δήλωση των διαδίκων, που υπογράφεται από τους πληρεξούσιους δικηγόρους τους ή με δήλωση του ενός ή ορισμένων μόνον πληρεξουσίων, ότι δεν θα παραστούν κατά την εκφώνηση. Η κατά το άρθρο 528 ΚΠολΔ απαγόρευση της παράστασης με δήλωση πληρεξουσίου δικηγόρου ισχύει όχι μόνον για το διάδικο, ο οποίος δικάστηκε στον πρώτο βαθμό σαν να ήταν παρών, αλλά και για τον αντίδικο του, ο οποίος είχε παραστεί κανονικά, (γιατί διαφορετικά προφορική συζήτηση δε νοείται), ώστε να παρέχεται η δυνατότητα εκατέρωθεν ακροάσεως και κατ αντιδικία συζητήσεως της υποθέσεως, για να εξασφαλίζεται η αρχή της δίκαιης δίκης, σύμφωνα με τη διάταξη του άρθρου 6 της ΕΙΔΑ (ΑΠ 93/13, 280/12). Εαν ο μη προσήκοντος παριστάμενος και γι’ αυτό ερήμην δικαζόμενος διάδικος είναι ο εκκαλών, τότε η έφεσή του απορρίπτεται σύμφωνα με τη διάταξη του άρθρου 524 παρ 3 ΚΠολΔ και η απόρριψη συντελείται κατ’ ουσίαν, ανεξάρτητα από την υποβολή ή μη σχετικού αιτήματος του εφεσίβλητου, διότι ο εκκαλών με την απουσία του ή τη μη προσήκουσα παράστασή του θεωρείται ότι παραιτείται από την έφεση και αποδέχεται την πρωτόδικη απόφαση (ΑΠ 1858/2014, ΑΠ 2150/2014, ΑΠ 251/2009).</p>
   <p>Στην προκειμένη περίπτωση με την από 2-6-2007 (γεν.αριθ. εκθ. καταθ. …../2017 και ειδ. αριθ. εκθ. καταθ. ……/2017) έφεση της εναγομένης της με αριθμό κατάθεσης …../2013 αγωγής ενώπιον του Μονομελούς Πρωτοδικείου Πειραιά ζητείται η εξαφάνιση της με αριθμό 1692/2017 απόφασης του ανωτέρω Δικαστηρίου το οποίο δίκασε την παραπάνω αγωγή ερήμην της εναγομένης και ήδη εκκαλούσας κατά την τακτική διαδικασία. Περαιτέρω, όπως προκύπτει από τα ταυτάριθμα με την παρούσα πρακτικά δημόσιας συνεδρίασης αυτού του Δικαστηρίου οι διάδικοι παραστάθηκαν δια των πληρεξουσίων δικηγόρων τους οι οποίοι κατέθεσαν δήλωση σύμφωνα με το άρθρο 242 παρ. 2 του Κ.Πολ.Δ. Όμως, σύμφωνα με τα αναφερόμενα στη μείζονα σκέψη, η εκ μέρους της εναγομένης που δικάστηκε στον πρώτο βαθμό ερήμην, άσκηση της έφεσης θα επέφερε την εξαφάνιση της εκκαλούμενης άνευ άλλου τινός, με συνέπεια να είναι υποχρεωτική η προφορική συζήτηση της υπόθεσης ενώπιον αυτού του δικαστηρίου καθόσον η αγωγή έγινε δεκτή λόγω της ερημοδικίας της. Συνεπώς, αμφότεροι οι διάδικοι δεν παραστάθηκαν νόμιμα κατά την συζήτηση της κρινόμενης έφεσης και λόγω της απουσίας τους πρέπει να κηρυχθεί ματαιωμένη η συζήτηση της κρινόμενης έφεσης.</p>
   <p><strong>ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p>Κηρύσσει ματαιωμένη την συζήτηση της από 2-6-2007 (γεν.αριθ. εκθ. καταθ. …../2017 και ειδ. αριθ. εκθ. καταθ. …./2017) έφεση της εναγομένης της με αριθμό κατάθεσης …../2013 αγωγής ενώπιον του Μονομελούς Πρωτοδικείου Πειραιά κατά της με αριθμό 1692/2017 απόφασης του ανωτέρω Δικαστηρίου</p>
   <p>Κρίθηκε, αποφασίσθηκε και δημοσιεύθηκε στον Πειραιά σε έκτακτη, δημόσια στο ακροατήριό του συνεδρίαση,&nbsp; στις <strong>&nbsp;17 Σεπτεμβρίου 2019</strong>, χωρίς την παρουσία των διαδίκων και των πληρεξουσίων τους δικηγόρων.</p>
   <p><strong>Ο &nbsp;&nbsp;&nbsp;ΔΙΚΑΣΤΗΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; &nbsp;&nbsp;&nbsp;&nbsp;&nbsp;Η ΓΡΑΜΜΑΤΕΑΣ</strong></p>
   <p>Και αντ΄ αυτού λόγω</p>
   <p>μεταθέσεώς του και</p>
   <p>αναχωρήσεως από την</p>
   <p>Υπηρεσία, ο</p>
   <p>Πρόεδρος του Τριμελούς</p>
   <p>Συμβουλίου Δ/νσεως του</p>
   <p>Εφετείου Πειραιώς,</p>
   <p>Αντώνιος Πλακίδας,</p>
   <p>Πρόεδρος Εφετών</p>
   <p>&nbsp;</p>
  </div><!-- .entry-content -->
 </article>
</div></div></div></body></html>