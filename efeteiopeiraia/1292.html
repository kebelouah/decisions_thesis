<html><body><h1>Αριθμός απόφασης 580/2018</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=1292<br/><div class="content"><div class="content-inner">
 <article id="post-1292" class="entry entry-single post-1292 post type-post status-publish format-standard hentry category-20 category-18">
  <h1 class="entry-title entry--item h2">Αριθμός απόφασης 580/2018</h1>
  <div class="entry-content entry--item">
   <div class="printomatic pom-small-black " id="id7077" data-print_target="article"></div>
   <p style="text-align: center;"><strong>Αριθμός&nbsp; 580/2018</strong></p>
   <p style="text-align: center;"><strong>ΤΟ ΕΦΕΤΕΙΟ ΠΕΙΡΑΙΩΣ</strong></p>
   <p style="text-align: center;"><strong>ΝΑΥΤΙΚΟ ΤΜΗΜΑ</strong></p>
   <p>Αποτελούμενο από τους Δικαστές Δήμητρα Τσουτσάνη, Πρόεδρο Εφετών,&nbsp; &nbsp;Αθανάσιο Θεοφάνη, Εφέτη και Χαρίκλεια Σαραμαντή, Εφέτη-Εισηγήτρια&nbsp;&nbsp; και από τη Γραμματέα Κ.Δ.</p>
   <p style="text-align: center;"><strong>ΑΦΟΥ ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center;"><strong>ΚΑΙ ΣΚΕΦΤΗΚΕ ΣΥΜΦΩΝΑ ΜΕ ΤΟ ΝΟΜΟ</strong></p>
   <p>Κατά το άρθρο 315 ΚΠολΔ, αν από παραδρομή κατά τη σύνταξη της απόφασης&nbsp; περιέχονται λάθη γραφικά ή λογιστικά ή το διατακτικό της διατυπώθηκε κατά τρόπο ελλιπή ή ανακριβώς, το δικαστήριο που την έχει εκδώσει μπορεί, αν το ζητήσει κάποιος διάδικος ή και αυτεπάγγελτα να τη διορθώσει με νέα απόφασή του. Με τη διάταξη αυτή θεσπίζεται η δυνατότητα του δικαστηρίου να διορθώσει την απόφασή του, αν υπάρχει διάσταση μεταξύ εκείνου που θέλησε προς εκείνο που διατυπώθηκε στην απόφαση, εξαιτίας γραφικού ή λογιστικού λάθους, ή ανακριβούς διατύπωσης του διατακτικού της και αυτά προκύπτουν από το κείμενο της ίδιας της απόφασης,&nbsp; είτε από άλλα διαδικαστικά έγγραφα, αλλά και με βάση τα συμβάντα κατά τη σύνταξή της (ΟλΑΠ 5/1992 ΝοΒ 1992.708).&nbsp; Από τη&nbsp; ρύθμιση του άρθρου 315 ΚΠολΔ η οποία ως εξαιρετική, υπηρετεί στα πλαίσια της επιταγής για ασφάλεια δικαίου τον κύριο σκοπό της δίκης, που είναι η δικαιοσύνη, συνάγεται ότι μπορεί να γίνει διόρθωση των σφαλμάτων της απόφασης, που οφείλονται σε ασυμφωνία αυτών που ήθελε το δικαστήριο και εκείνων που έχουν διατυπωθεί στην απόφαση, αρκεί η μεταβολή αυτή να μην ανατρέπει αλλά να&nbsp; διατυπώνει ορθά την αληθή δικαιοδοτική βούληση και να μην αποτελεί παραβίαση του δεδικασμένου.&nbsp; Οι παραδρομές πρέπει να προκύπτουν είτε από το κείμενο της απόφασης,&nbsp; διάσταση της διατύπωσης&nbsp; του αιτιολογικού και του διατακτικού, είτε από τα δικόγραφα της δίκης, από τα πρακτικά της συζήτησης, τις προτάσεις και λοιπά δικόγραφα των διαδίκων, σε τρόπο ώστε να αποκλείεται η διόρθωση με βάση νέα στοιχεία. Τέλος σύμφωνα με τη διάταξη του άρθρου 318 παρ. 1 του ΚΠολΔ, η συζήτηση της αίτησης διόρθωσης της απόφασης στο ακροατήριο γίνεται κατά τη διαδικασία με την οποία εκδόθηκε η απόφαση που διορθώνεται και αφού κληθούν οκτώ τουλάχιστον ημέρες πριν από τη συζήτηση όλοι οι διάδικοι που αναφέρονται στην απόφαση.</p>
   <p>Στην προκειμένη περίπτωση αυτεπαγγέλτως, με την από 20-3-2018 Πράξη εισάγεται αίτηση της&nbsp; δικάσαντος ως Εισηγήτρια&nbsp; Δικαστή, μέλους του Τριμελούς Εφετείου Πειραιώς (Τμήμα Ναυτικό), προς διόρθωση της 187/2018 απόφασης του Δικαστηρίου που εκδόθηκε κατά την τακτική διαδικασία,&nbsp; ως προς ορισμένες διατάξεις του διατακτικού της ώστε να διατυπωθεί ορθά αυτό και σύμφωνα με το σκεπτικό της απόφασης και συγκεκριμένα να διορθωθεί α] η διάταξή του&nbsp; από το εσφαλμένο «Δέχεται τυπικά τις εφέσεις και απορρίπτει κατ’ουσίαν τις με αριθμ. έκθ. κατάθ. ……… και ….. εφέσεις» στο ορθό «Δέχεται τυπικά τις εφέσεις και απορρίπτει κατ’ ουσίαν τις με αριθμ. έκθ. κατάθ. ……. και ………. εφέσεις» και β] η διάταξή του από το εσφαλμένο «Δέχεται κατ’ ουσίαν την με αριθμ. έκθ. κατάθ. …….. έφεση» στο ορθό «Δέχεται κατ’ ουσίαν την με αριθμ. έκθ. κατάθ. …… έφεση».&nbsp; Η αίτηση με το παραπάνω περιεχόμενο και αίτημα παραδεκτά φέρεται προς συζήτηση ενώπιον του αρμοδίου αυτού Δικαστηρίου με την τακτική διαδικασία, είναι νόμιμη στηριζόμενη στις διατάξεις των άρθρων 315 επ. ΚΠολΔ. Κατόπιν αυτών θα πρέπει η αίτηση να ερευνηθεί κατά την ουσιαστική βασιμότητά της αντιμωλία της εκκαλούσας-εφεσίβλητης-καθ’ ης η πρόσθετη παρέμβαση εταιρίας με την επωνυμία «…………», ερήμην των λοιπών διαδίκων οι οποίοι αν και&nbsp; κλητεύθηκαν νομότυπα και εμπρόθεσμα με την επιμέλεια του Δικαστηρίου δεν εμφανίστηκαν κατά τη συζήτηση αυτής, ούτε εκπροσωπήθηκαν από πληρεξούσιο δικηγόρο( σχετ. οι από 22-3-2018 εκθέσεις επίδοσης του επιμελητή του Εφετείου Πειραιώς …………).&nbsp;&nbsp; Το Δικαστήριο ωστόσο θα προχωρήσει σαν ήταν όλοι διάδικοι παρόντες (άρθρα 318 παρ.2 ΚΠολΔ).</p>
   <p>Από τα προσκομιζόμενα έγγραφα μεταξύ των οποίων περιλαμβάνεται και αντίγραφο της προς διόρθωση με&nbsp; αριθμό 187/2018 απόφασης&nbsp; του Τριμελούς Εφετείου Πειραιώς, αποδείχθηκε κατά την κρίση του Δικαστηρίου ότι κατά τη σύνταξή της, από προφανή παραδρομή, αναγράφηκε εσφαλμένα στο διατακτικό α) η διάταξή του&nbsp; «Δέχεται τυπικά τις εφέσεις και απορρίπτει κατ’ουσίαν τις με αριθμ. έκθ. κατάθ. …….. και …….. εφέσεις» αντί της ορθής, σύμφωνα με το σκεπτικό της απόφασης,&nbsp; διάταξης «Δέχεται τυπικά τις εφέσεις και απορρίπτει κατ’ ουσίαν τις με αριθμ. έκθ. κατάθ. …….. και ….. εφέσεις» και β) η διάταξή του «Δέχεται κατ’ ουσίαν την με αριθμ. έκθ. κατάθ. …….. έφεση» αντί της ορθής, όπως έκρινε&nbsp; και στο σκεπτικό της&nbsp; «Δέχεται κατ’ ουσίαν την με αριθμ. έκθ. κατάθ. …… έφεση». Πρέπει, συνεπώς, &nbsp;να γίνει δεκτή η κρινόμενη αίτηση και ως προς την ουσιαστική της βασιμότητα και να διορθωθεί η απόφαση, κατά τα ανωτέρω, ώστε το διατακτικό της να είναι σύμφωνα με όσα δέχθηκε στο σκεπτικό του το Δικαστήριο κατά τα ειδικότερα αναφερόμενα στο διατακτικό της παρούσας απόφασης.</p>
   <p><strong>ΓΙΑ&nbsp; ΤΟΥΣ&nbsp; ΛΟΓΟΥΣ&nbsp; ΑΥΤΟΥΣ</strong></p>
   <p>ΔΙΚΑΖΟΝΤΑΣ αντιμωλία της εκκαλούσας-εφεσίβλητης-καθ’ ης η πρόσθετη παρέμβαση εταιρίας με την επωνυμία «…………», ερήμην των λοιπών διαδίκων ερήμην των διαδίκων που αναφέρονται στην 187/2018 απόφαση του Δικαστηρίου αυτού.ΔEXETAI&nbsp; την αίτηση.ΔIATAΣΣEI τη διόρθωση του διατακτικού της με&nbsp; αριθμό 187/2018&nbsp; απόφασης του Δικαστηρίου που εκδόθηκε κατά την τακτική διαδικασία ως προς το διατακτικό αυτής και συγκεκριμένα τη διάταξή του&nbsp; με το εσφαλμένο περιεχόμενο «Δέχεται τυπικά τις εφέσεις και απορρίπτει κατ’ουσίαν τις με αριθμ. έκθ. κατάθ. …… και …….. εφέσεις» στο ορθό «Δέχεται τυπικά τις εφέσεις και απορρίπτει κατ’ ουσίαν τις με αριθμ. έκθ. κατάθ. …….. και ……… εφέσεις» και β] τη διάταξή του με το&nbsp; εσφαλμένο περιεχόμενο «Δέχεται κατ’ ουσίαν την με αριθμ. έκθ. κατάθ. ……… έφεση» στο ορθό «Δέχεται κατ’ ουσίαν την με αριθμ. έκθ. κατάθ. ….. έφεση».&nbsp;&nbsp; ΔΙΑΤΑΣΣΕΙ την Γραμματέα του Δικαστηρίου&nbsp; να σημειώσει στο πρωτότυπο της με αριθμό 187/2018&nbsp; απόφασης την παρούσα απόφαση.Κρίθηκε, αποφασίσθηκε στον Πειραιά την <strong>12<sup>η</sup></strong> <strong>Σεπτεμβρίου 2018 </strong>&nbsp;και δημοσιεύθηκε στις <strong>17 Σεπτεμβρίου 2018</strong> σε έκτακτη και δημόσια συνεδρίαση στο ακροατήριο του Δικαστηρίου αυτού με απόντες τους διαδίκους και τους πληρεξούσιους δικηγόρους όσων εξ αυτών παραστάθηκαν.</p>
   <p><strong>&nbsp;&nbsp;&nbsp; Η&nbsp;&nbsp; ΠΡΟΕΔΡΟΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Η ΓΡΑΜΜΑΤΕΑΣ </strong></p>
  </div><!-- .entry-content -->
 </article>
</div></div></div></body></html>