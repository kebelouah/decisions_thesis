<html><body><h1>Αριθμός απόφασης 675/2018</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=856<br/><div class="content"><div class="content-inner">
 <article id="post-856" class="entry entry-single post-856 post type-post status-publish format-standard hentry category-24 category-18">
  <h1 class="entry-title entry--item h2">Αριθμός απόφασης 675/2018</h1>
  <div class="entry-content entry--item">
   <div class="printomatic pom-small-black " id="id4660" data-print_target="article"></div>
   <p style="text-align: center;"><strong>ΕΦΕΤΕΙΟ ΠΕΙΡΑΙΩΣ</strong></p>
   <p style="text-align: center;"><strong>ΔΙΑΔΙΚΑΣΙΑ ΠΕΡΙΟΥΣΙΑΚΩΝ ΔΙΑΦΟΡΩΝ</strong></p>
   <p style="text-align: center;"><strong>Αριθμός απόφασης </strong><strong>675/2018</strong></p>
   <p style="text-align: center;"><strong>ΤΟ ΜΟΝΟΜΕΛΕΣ ΕΦΕΤΕΙΟ ΠΕΙΡΑΙΩΣ</strong></p>
   <p>Αποτελούμενο από τη Δικαστή, Εμμανουηλία- Αλεξάνδρα Κεχαγιά, και από τη Γραμματέα Γ. Λ..</p>
   <p style="text-align: center;"><strong>ΑΦΟΥ ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center;"><strong>ΣΚΕΦΘΗΚΕ ΚΑΤΑ ΤΟ ΝΟΜΟ</strong></p>
   <p>Η διάταξη του άρθρου 524 § 3 του ΚΠολΔ, μετά την αντικατάστασή του με το άρθρο τρίτο του ν.4335/2015, που εφαρμόζεται επί εφέσεων που κατατίθενται μετά την 1-1-2016 (άρθρο ένατο), ορίζει ότι σε περίπτωση ερημοδικίας του εκκαλούντος η έφεση απορρίπτεται, ενώ προ της αντικαταστάσεώς του, όριζε ότι σε αυτήν την περίπτωση, εφαρμόζονται ως προς την έφεση οι διατάξεις για την ερημοδικία του ενάγοντος, οπότε εξετάζεται αν η συζήτηση γίνεται με επιμέλειά του, και έτσι αν αυτός δεν εμφανιστεί κατά τη συζήτηση ή δεν λάβει μέρος κανονικά σε αυτήν, απορρίπτεται και πάλι η έφεση. Έτσι, παρά τη διαφοροποίηση στη διατύπωσή τους, η ρύθμιση που περιέχουν οι παραπάνω διατάξεις είναι όμοια, αφού σε κάθε περίπτωση θα πρέπει να ερευνηθεί κατ’αρχήν από το δευτεροβάθμιο δικαστήριο, ποιος επισπεύδει τη συζήτηση της έφεσης, καθώς και τη νόμιμη και εμπρόθεσμη κλήτευση του απουσιάζοντος εκκαλούντος, αν δεν είναι ο ίδιος επισπεύδων αυτής. Όταν την επίσπευση κάνει ο εκκαλών ή την κάνει ο εφεσίβλητος και ο εκκαλών σύμφωνα με τα προεκτεθέντα έχει κλητευθεί νόμιμα και εμπρόθεσμα, θα απορρίψει την έφεση. Στην περίπτωση αυτή η απόρριψη της έφεσης λόγω της ερημοδικίας του εκκαλούντος δεν είναι τυπική, αλλά γίνεται κατ’ ουσίαν, διότι αν και οι λόγοι της έφεσης στην πραγματικότητα δεν εξετάζονται ως προς το παραδεκτό και τη βασιμότητά τους, ωστόσο θεωρούνται κατά πλάσμα του νόμου ότι είναι αβάσιμοι και για την αιτία αυτή πάντοτε απορριπτέοι, αφού το δικαστήριο δεν έχει τη δυνατότητα να εκδώσει αντίθετη απόφαση, δεχόμενο τους λόγους της έφεσης (ΑΠ 268/2016 αδημ. ΤΝΠ «ΝΟΜΟΣ», Εφθεσ 276/2017ΕΦΑΔ 2017.966, (ΕφΠειρ(Μον) 102/2016 αδημ.ΤΝΠ «ΝΟΜΟΣ»).</p>
   <p>Στην προκειμένη περίπτωση, από το προσκομιζόμενο αντίγραφο της υπό κρίση έφεσης, κατά της υπ’αριθμ. 4342/2017 απόφασης του Μονομελούς Πρωτοδικείου Πειραιώς, που εκδόθηκε κατά την ειδική διαδικασία των περιουσιακών διαφορών (άρθρα 614 σε συνδυασμό με 937 παρ.3 του ΚΠολΔ, όπως ισχύουν μετά τον ν.4335/2016), επί της από 2-2-2016 (υπ’αριθμ. εκθ. καταθ. ………) ανακοπής της εφεσίβλητης, στρεφόμενης κατά της εκκαλούσας, με πράξη ορισμού δικασίμου την αναφερόμενη στην αρχή της παρούσας, προκύπτει ότι η συζήτησή της επισπεύστηκε με επιμέλεια της εφεσίβλητης, ενώ παράλληλα από την υπ’αριθμ …… έκθεση επιδόσεως του δικαστικού επιμελητή στο Πρωτοδικείο Πειραιώς, ………., αποδεικνύεται ότι ακριβές αντίγραφο της έφεσης, με πράξη ορισμού δικασίμου και με κλήση για να παρασταθεί η εκκαλούσα κατά την ορισθείσα δικάσιμο, επιδόθηκε σε αυτήν νομότυπα και εμπρόθεσμα. Η τελευταία, όμως, όταν η υπόθεση εκφωνήθηκε από τη σειρά του πινακίου, δεν εκπροσωπήθηκε από πληρεξούσιο δικηγόρο, ούτε κατέθεσε έγγραφη δήλωση, κατ’άρθρο 242 παρ. 2 του ΚΠολΔ, ότι επιθυμεί να συζητηθεί η υπόθεση χωρίς την εμφάνισή της στο ακροατήριο, με έγγραφες προτάσεις, και συνεπώς, πρέπει, σύμφωνα με τη σκέψη που προεκτέθηκε, να δικαστεί ερήμην, και η έφεσή της να απορριφθεί. Επιπλέον, πρέπει, κατ’αρθρο 495 παρ. 3 εδ.ε’ του ΚΠολΔ, που προστέθηκε με το άρθρο 12 παρ.2 του ν. 4055/2012, να διαταχθεί η εισαγωγή στο Δημόσιο Ταμείο του παράβολου ποσού εκατό (100) ευρώ, που καταβλήθηκε από την εκκαλούσα κατά την άσκηση της εφέσεως, να ορισθεί το νόμιμο παράβολο ερημοδικίας για την περίπτωση ασκήσεως ανακοπής ερημοδικίας εκ μέρους της (άρθρα 501, 502 παρ.1 και 505 παρ.2 του ΚΠολΔ) και να καταδικαστεί αυτή στη δικαστική δαπάνη της εφεσίβλητης του παρόντος βαθμού δικαιοδοσίας, κατόπιν σχετικού αιτήματος της (άρθρα 176 και 183 ΚΠολΔ, 63 παρ. 2 και 166 του ν.4194/2013), κατά τα ειδικότερα οριζόμενα στο διατακτικό.</p>
   <p>&nbsp;</p>
   <p>ΓΙΑ ΤΟΥΣ ΛΟΓΟΥΣ ΑΥΤΟΥΣ</p>
   <p>ΔΙΚΑΖΕΙ την από 26-10-2017 (υπ’αρ. εκθ. καταθ. ………) έφεση της καθής η ανακοπή, κατά της υπ’αριθμ. 4342/2017 απόφασης του Μονομελούς Πρωτοδικείου Πειραιώς, ερήμην αυτής.</p>
   <p>ΟΡΙΖΕΙ το προκαταβλητέο παράβολο ερημοδικίας στο ποσό των διακοσίων πενήντα (250) ευρώ.</p>
   <p>ΑΠΟΡΡΙΠΤΕΙ αυτήν.</p>
   <p>ΔΙΑΤΑΣΣΕΙ την εισαγωγή στο Δημόσιο Ταμείο του παράβολου, ποσού εκατό (100) ευρώ, που κατέβαλε η εκκαλούσα κατά την κατάθεσή της.</p>
   <p>ΕΠΙΒΑΛΛΕΙ σε βάρος της εκκαλούσας τα δικαστικά έξοδα της εφεσίβλητης του παρόντος βαθμού δικαιοδοσίας, τα οποία ορίζει στο ποσό των πεντακοσίων (500) ευρώ.</p>
   <p>Κρίθηκε, αποφασίσθηκε και δημοσιεύθηκε σε έκτακτη δημόσια συνεδρίαση στο ακροατήριό του, χωρίς να παρίστανται οι διάδικοι και οι πληρεξούσιοι δικηγόροι τους, την 1<sup>η</sup>.11.2018.</p>
   <p>Η Δικαστης&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Η Γραμματεας</p>
  </div><!-- .entry-content -->
 </article>
</div></div></div></body></html>