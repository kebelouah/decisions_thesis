<html><body><h1>Αριθμός Απόφασης 218/2018</h1><br><br><div class="layout"><span id="author">marios<br/><span id="source">EfeteioPeiraia<br/>&nbsp;http://www.efeteio-peir.gr/<br/><span id="sourcelink">http://www.efeteio-peir.gr/wordpress/?p=4402<br/><div class="content"><div class="content-inner">
 <article id="post-4402" class="entry entry-single post-4402 post type-post status-publish format-standard hentry category-20 category-18">
  <h1 class="entry-title entry--item h2">Αριθμός Απόφασης 218/2018</h1>
  <div class="entry-content entry--item">
   <div class="printomatic pom-small-black " id="id8773" data-print_target="article"></div>
   <p><strong>ΕΛΛΗΝΙΚΗ ΔΗΜΟΚΡΑΤΙΑ</strong></p>
   <p><strong>ΕΦΕΤΕΙΟ ΠΕΙΡΑΙΩΣ</strong></p>
   <p><strong>ΤΜΗΜΑ ΝΑΥΤΙΚΩΝ ΔΙΑΦΟΡΩΝ</strong></p>
   <p style="text-align: center;"><strong>Αριθμός Αποφάσεως&nbsp;&nbsp;&nbsp;&nbsp; 218/2018</strong></p>
   <p style="text-align: center;"><strong>ΤΟ ΜΟΝΟΜΕΛΕΣ&nbsp; ΕΦΕΤΕΙΟ ΠΕΙΡΑΙΩΣ</strong></p>
   <p>Συγκροτήθηκε από τη δικαστή Μαρία Κωττάκη, Εφέτη, που όρισε ο Πρόεδρος του Τριμελούς Συμβουλίου Διοικήσεως και τη Γραμματέα Κ.Δ.</p>
   <p style="text-align: center;"><strong>ΜΕΛΕΤΗΣΕ ΤΗ ΔΙΚΟΓΡΑΦΙΑ</strong></p>
   <p style="text-align: center;"><strong>ΣΚΕΦΤΗΚΕ ΚΑΤΑ ΝΟΜΟ</strong></p>
   <p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Ι.&nbsp; Από την υπ’ αριθ. … Δ’ /11-4-2016 έκθεση επιδόσεως του δικαστικού επιμελητή της περιφέρειας Βορείου Αιγαίου με έδρα το Πρωτοδικείο Μυτιλήνης, …., που επικαλείται και προσκομίζει ο εκκαλών, προκύπτει ότι αντίγραφο της υπό κρίση από 26-01-2016 εφέσεως (……/2016) με πράξη ορισμού δικασίμου και κλήση προς συζήτηση για τη δικάσιμο της 22-9-2016, από την οποία αναβλήθηκε για τις 18-5-2017 και τέλος για την αναφερομένη στην αρχή δικάσιμο, επιδόθηκε νομότυπα και εμπρόθεσμα στην εφεσίβλητη, η οποία δεν παραστάθηκε κατά την εκφώνηση της υποθέσεως από τη σειρά του πινακίου. Συνεπώς, θα δικασθεί ερήμην και θα ορισθεί παράβολο ερημοδικίας (501, 505 ΚΠολΔ) αλλά η συζήτηση θα προχωρήσει σαν να ήταν όλοι οι διάδικοι παρόντες (αρθ. 524 παρ. 4 ΚΠολΔ) ενόψει του ότι η αναβολή της υποθέσεως και η εγγραφή της στο πινάκιο ισχύουν ως κλήτευση όλων των διαδίκων (αρθ 226 παρ. 4 ΚΠολΔ, το οποίο εφαρμόζεται και στην κατ’ έφεση δίκη-βλ. αρθ.524 παρ.1 και 591 παρ.1 ΚΠολΔ).</p>
   <p>ΙΙ. Η υπό κρίση έφεση κατά της υπ’ αριθ. 127/2016 οριστικής αποφάσεως του Μονομελούς Πρωτοδικείου Πειραιώς, που δίκασε την ένδικη διαφορά ερήμην της εναγομένης και ήδη εφεσίβλητης, κατά την ειδική διαδικασία των άρθρων 663επ. ΚΠολΔ, έχει ασκηθεί νομότυπα με κατάθεση του δικογράφου της στη Γραμματεία του εκδόντος την εκκαλουμένη δικαστηρίου και εμπρόθεσμα, στις 23-3-2016, εντός τριάντα ημερών από την επίδοση της εκκαλουμένης (βλ. ……../29-2-2016 έκθεση επιδόσεως του προαναφερόμενου δικαστικού επιμελητή). Πρέπει, επομένως,&nbsp; να γίνει τυπικώς δεκτή και να ερευνηθεί περαιτέρω ως προς το παραδεκτό και βάσιμο των λόγων της (αρθρ. 495 επ., 511, 513, 516, 517, 518, 520 § 1, 524 παρ. 1,2 , 532, 533 ΚΠολΔ).</p>
   <p>ΙΙΙ. H εκκαλουμένη δέχθηκε εν μέρει ως και κατ’ ουσίαν βάσιμη την από 26-06-2015 (αριθ.κατ……../2015) αγωγή του ενάγοντος και ήδη εκκαλούντος, με την οποία ο τελευταίος ζητούσε να υποχρεωθεί η εναγομένη και ήδη εφεσίβλητη, να του καταβάλει τα αναφερόμενα στην αγωγή ποσά για διαφορές δεδουλευμένων αποδοχών του, στις οποίες συμπεριλαμβάνεται αμοιβή υπερωριακής του εργασίας κατά τις καθημερινές, Κυριακές, Σάββατα και αργίες, επίδομα άγονης γραμμής και επίδομα εξπρές&nbsp; καθώς και για δώρα εορτών και αποζημίωση απολύσεως, για το αναφερόμενο στην αγωγή χρονικό διάστημα, κατά το οποίο αυτός εργαζόταν δυνάμει συμβάσεως ναυτολογήσεως, ως μεταφορέας/μαθητευόμενος βοηθός φροντιστή (Galley boy) στο αναφερόμενο πλοίο, πλοιοκτησίας της εναγομένης. Ειδικότερα, η εκκαλουμένη δέχθηκε ότι ο ενάγων ναυτολογήθηκε ως μαθητευόμενος βοηθός φροντιστή, στο&nbsp; Ε/Γ-Ο/Γ πλοίο “Μ.”, πλοιοκτησίας της εναγομένης, προσληφθείς από τον πλοίαρχο αυτού, στον Πειραιά, στις 7.2.2014 και ότι εργαζόταν σε αυτό κατά μέσο όρο 12 ώρες ημερησίως, και όχι 15 που ζητούσε με την αγωγή,&nbsp; για το χρονικό διάστημα από 1.7.2014 έως 5.2.2015 και όχι έως 14.5.2015, που ζητούσε με την αγωγή, ότι απολύθηκε στις 14.5.2015&nbsp; στο Καρλόβασι Σάμου λόγω καταγγελίας&nbsp; από τον ίδιο της συμβάσεως ναυτικής εργασίας του εξαιτίας βαρείας παραβάσεως των καθηκόντων της εργοδότριας, η οποία δεν του κατέβαλε τις πλήρεις δεδουλευμένες αποδοχές του και ότι δικαιούται για δεδουλευμένες αποδοχές του ανωτέρω χρονικού διαστήματος, δώρα εορτών Χριστουγέννων 2014 και Πάσχα 2015 καθώς και για αποζημίωση απολύσεως, συνολικό ποσό 18.199,74 ευρώ, το οποίο του επιδίκασε, νομιμοτόκως κατά τα σε αυτή αναφερόμενα. Κατά της αποφάσεως αυτής, παραπονείται τώρα ο εκκαλών για κακή εφαρμογή του νόμου και πλημμελή εκτίμηση των αποδείξεων και ζητεί&nbsp; την εξαφάνισή της α) κατά το μέρος που απέρριψε τις αξιώσεις του για το χρονικό διάστημα από 6.2.2015 έως 14.5.2015, β) κατά τον υπολογισμό του δώρου Πάσχα 2015 και γ) κατά τον υπολογισμό των αποδοχών του μηνός Δεκεμβρίου 2014, ώστε α)&nbsp; να γίνει η αγωγή δεκτή και για το περαιτέρω χρονικό διάστημα με ανάλογη επαύξηση των επιδικασθέντων ποσών για δεδουλευμένες αποδοχές και δώρο Πάσχα έτους 2015 και β) να αυξηθεί το επιδικασθέν ποσό των αποδοχών μηνός Δεκεμβρίου 2014.&nbsp; Ειδικότερα, ο εκκαλών δεν προσβάλλει την εκκαλουμένη κατά το μέρος της που δέχθηκε α) ότι αυτός εργαζόταν στο ανωτέρω πλοίο υπό την ανωτέρω ειδικότητα, κατά μέσο όρο 12 ώρες ημερησίως (και όχι 15 που ζητούσε με την αγωγή) και ότι δικαιούται για δεδουλευμένες αποδοχές του χρονικού διαστήματος από 1.7.2014 έως 5.2.2015 (πλην του μηνός Δεκεμβρίου 2014) ποσό 12.126,64 ευρώ και για δώρο Χριστουγέννων 2014, ποσό 1.780,48 ευρώ , β) ότι απολύθηκε στις 14.5.2015,&nbsp; στο Καρλόβασι Σάμου για τις προαναφερόμενες αιτίες, λόγος για τον οποίο δικαιούται ποσό 1.490,24 ευρώ ως αποζημίωση απολύσεως και γ) ότι οι αποδοχές του, για το ανωτέρω χρονικό διάστημα, ανέρχονταν στο ποσό των 2.790,20 ευρώ μηνιαίως βάσει της ΣΣΝΕ&nbsp; πληρωμάτων ακτοπλοϊκών-επιβατηγών πλοίων έτους 2014 (ΦΕΚ Β’/1664/2014), ποσό στο οποίο περιλαμβάνονται ο μέσος όρος υπερωριακής αμοιβής του, τα επιδόματα άγονης γραμμής και ιματισμού αλλά όχι και το επίδομα εξπρές που ο ίδιος ζητούσε με την αγωγή.&nbsp; Κατά συνέπεια, εφόσον δεν υπάρχει λόγος εφέσεως που να πλήττει τα ανωτέρω κεφάλαια της εκκαλουμένης, το παρόν Δικαστήριο δεν θα προχωρήσει στην κατ’ ουσίαν έρευνα των αντίστοιχων κεφαλαίων της αγωγής καθόσον αυτά δεν έχουν μεταβιβασθεί ενώπιόν του.</p>
   <ol start="5">
    <li>Από την εκτίμηση της ένορκης μαρτυρικής καταθέσεως,&nbsp; που περιέχεται στα μετ’ επικλήσεως προσκομιζόμενα σε επικυρωμένο αντίγραφο ταυτάριθμα της εκκαλουμένης πρακτικά και όλων ανεξαιρέτως των νομίμως μετ΄επικλήσεως προσκομιζομένων εγγράφων, σε μερικά από τα οποία ενδεικτικώς μόνο γίνεται μνεία κατωτέρω, αποδεικνύονται περαιτέρω τα ακόλουθα πραγματικά περιστατικά:&nbsp; Το ένδικο πλοίο, στις 5.2.2015 σταμάτησε να εκτελεί δρομολόγια και ακινητοποιήθηκε στο Καρλόβασι Σάμου λόγω βλάβης των μηχανών και ελλείψεως καυσίμων. Ο ενάγων συνέχισε να παρέχει τις υπηρεσίες του στο πλοίο αναμένοντας την επανεκτέλεση των πλόων, υπό την έννοια ότι ο ενάγων είχε θέσει στη διάθεση του πλοιάρχου τις υπηρεσίες που ανέλαβε να εκτελέσει βάσει της ανωτέρω συμβάσεως εργασίας του και για την αξίωση του περί καταβολής της συμφωνημένης αμοιβής&nbsp; του είναι αδιάφορο εάν οι υπηρεσίες αυτές δεν χρησιμοποιήθηκαν για λόγους που αφορούν τον εργοδότη (πρβλ Εφ. Πειρ. 349/96, Εφ. Πειρ. 29/95, Εφ Πειρ 1201/95 ΔΕΕ 1996 σελ. 195). Ωστόσο, λόγω του ότι το πλοίο παρέμεινε από τις 5.2.2015 και μετά σε ακινησία, πρόδηλον καθίσταται ότι ουδεμία ανάγκη υπήρχε να εργάζεται ο ενάγων υπερωριακώς πέραν του νομίμου ωραρίου του, μετά τις 5-2-2015. Κατά συνέπεια, από 6.2.2015 έως 14.5.2015, διάστημα κατά το οποίο ο ενάγων ουδέν ποσό έλαβε από την εναγομένη, αυτή του οφείλει τις αποδοχές του με βάση την προαναφερόμενη ΣΣΝΕ πλην της υπερωριακής αμοιβής αφού αυτός δεν εργάσθηκε υπερωριακώς κατά το ανωτέρω διάστημα και των επιδομάτων άγονης γραμμής και εξπρές αφού το πλοίο δεν πραγματοποίησε κανένα δρομολόγιο κατά το ανωτέρω διάστημα. Οι αποδοχές αυτές ανέρχονται στο ποσό των 1.578,63 ευρώ μηνιαίως (928,98 μισθός ενέργειας +204,38 επίδομα Κυριακών +35,22 επίδομα βαριάς και ανθυγιεινής εργασίας +56,50 ευρώ επίδομα ιματισμού +353,55 ευρώ αποδοχές αδείας με τροφοδοσία).&nbsp; Επομένως του οφείλονται οι αποδοχές για το υπόλοιπο του μηνός Φεβρουαρίου 2015, ποσού 1.296,73 ευρώ, οι αποδοχές μηνός Μαρτίου&nbsp; 2015 ποσού 1.578,63 ευρώ, οι αποδοχές μηνός Απριλίου 2015, ποσού 1.578,63 ευρώ και οι αποδοχές&nbsp; 14 ημερών του μηνός Μαΐου 2015 ποσού 736,69 ευρώ. Συνολικά δηλαδή του οφείλεται για την ανωτέρω αιτία ποσό 5.190,68 ευρώ πέραν του ποσού των 12.126,64 ευρώ που του επιδικάσθηκε πρωτοδίκως για δεδουλευμένες αποδοχές του χρονικού διαστήματος από 1.7.2014 έως και 30-11-2014 (η αξίωση για τις οφειλόμενες αποδοχές μηνός Δεκεμβρίου 2014 θα εξετασθεί κατωτέρω κατά την έρευνα του τρίτου λόγου εφέσεως) και από 1-1-2015 έως 5-2-2015 και ο πρώτος λόγος εφέσεως είναι κατά το ανωτέρω ποσό βάσιμος.</li>
   </ol>
   <p>Με το άρθρο 14 της ανωτέρω ΣΣΝΕ&nbsp; ορίστηκε ότι «1.Στα πληρώματα των πλοίων…καταβάλλεται ως&nbsp;δώρο ο μισθός ενός μηνός επ` ευκαιρία των εορτών των Χριστουγέννων και του Νέου Έτους και ο&nbsp;μισθός 15 ημερών επ` ευκαιρία των εορτών του Πάσχα. 2.Τα δώρα εορτών υπολογίζονται επί των καταβαλλομένων παγίων και σταθερών αποδοχών ήτοι μισθού ενεργείας και επιδομάτων&nbsp;περιλαμβανομένων και των υπερωριών.». Από το συνδυασμό της προαναφερθείσας διάταξης με&nbsp;εκείνες των άρθρων 2, 3 και 7 της υπ` αρ. 70109/8008/82 Υ.Α (Εμπ.Ναυτ.) «περί των&nbsp;προϋποθέσεων χορηγήσεως επιδομάτων εορτών Χριστουγέννων και Πάσχα προς τους&nbsp;δικαιούμενους ναυτικούς» (Φ.Ε.Κ. Β` 1/7 Ιανουαρίου 1982) προκύπτει ότι οι ως άνω ναυτικοί&nbsp;δικαιούνται επιδομάτων εορτών Χριστουγέννων και Πάσχα ίσων προς ένα μηνιαίο μισθό και μισθό&nbsp;15 ημερών αντίστοιχα, εάν η σχέση εργασίας διήρκεσε καθ` όλο το διάστημα από 1ης Μαΐου μέχρι&nbsp;31ης Δεκεμβρίου και από 1ης Ιανουαρίου μέχρι 30ής Απριλίου αντιστοίχως, ή 2/25 του μηνιαίου&nbsp;μισθού ανά έκαστο δεκαεννεαήμερο χρονικό διάστημα και 1/15 ημίσεος μηνιαίου μισθού ανά&nbsp;έκαστο οκταήμερο χρονικό διάστημα αντιστοίχως ή ανάλογο κλάσμα επί χρονικού διαστήματος&nbsp;μικρότερου του δεκαεννεαημέρου ή του οκταημέρου, εάν η σχέση εργασίας δεν διήρκεσε καθ` όλο&nbsp;το διάστημα από 1ης Μαΐου μέχρι 31ης Δεκεμβρίου και από 1ης Ιανουαρίου μέχρι 30ής Απριλίου&nbsp;αντιστοίχως, προς υπολογισμό των οποίων λαμβάνονται υπ` όψιν ο καταβαλλόμενος μισθός την&nbsp;10η Δεκεμβρίου και την 15η ημέρα προ του Πάσχα αντιστοίχως και κάθε άλλη παροχή, εφόσον&nbsp;καταβάλλεται από τον εργοδότη ως συμβατικό ή νόμιμο αντάλλαγμα της παρεχόμενης εργασίας&nbsp;τακτικά κάθε μήνα ή κατ` επανάληψη περιοδικά σε ορισμένα χρονικά διαστήματα, όπως π.χ το&nbsp;επίδομα Κυριακών, το επίδομα βαρείας και ανθυγιεινής εργασίας, η υπερωριακή αμοιβή, το επίδομα&nbsp;αδείας, η αποζημίωση μη πραγματοποιήσεως αδείας, καθώς και οι λοιπές τακτικές παροχές (ΕφΠειρ&nbsp;568/2009 ΕΝΔ 2009.267, ΕφΠειρ 283/2009 ΕΝΔ 2009.102), μεταξύ των οποίων είναι και η&nbsp;τροφοδοσία είτε παρέχεται σε χρήμα είτε αυτουσίως, λαμβανομένου άρα υπόψη και του ημερήσιου&nbsp;αντίτιμου τροφής προς υπολογισμό των επιδομάτων εορτών (ΑΠ 1013/2003 ΕΝΔ 2003.345,&nbsp;ΕφΠειρ 521/2009 ΕΝΔ 2009.273) και του επιδόματος άγονης γραμμής του άρθρου 7 της πιο πάνω&nbsp;Σ.Σ.Ε (Εφ Πειρ 343/2009 αδημ., Εφ Πειρ 1/2003 ΕΝΔ 2003.123 &amp; πρβλ. ΕφΠειρ 465/2009 ΕΝΔ&nbsp;2009.276, ΕφΠειρ 34/2008 ΕΝΔ 2008.290 , ΕφΠειρ. 46/2011 – “Νόμος”), όχι, όμως, το επίδομα ιματισμού. Με βάση τα ανωτέρω, οι μηνιαίες τακτικές αποδοχές του ενάγοντος επί των οποίων θα υπολογισθεί το δώρο&nbsp; Πάσχα 2015,&nbsp; εφόσον η εργασιακή του σχέση λύθηκε στις 14-5-2015, δηλαδή μετά το Πάσχα έτους 2015, που ήταν στις 12-4-2015, ανέρχονται στο ποσό των&nbsp; 2.733,70 ευρώ, που αποτελεί τις παγίως και τακτικώς καταβαλλόμενες μηνιαίες αποδοχές του μετ’ αφαίρεση του επιδόματος ιματισμού (2.790,20 -56,50), δικαιούται δε ο ενάγων για δώρο Πάσχα 2015 μισθό 15 ημερών, δηλαδή το ήμισυ του ανωτέρω ποσού, που ανέρχεται σε 1.366,85 ευρώ και όχι σε 398,19 ευρώ που έκρινε η εκκαλουμένη, δεκτού γενομένου ως βάσιμου του δεύτερου λόγου εφέσεως.</p>
   <p>Από τα προαναφερόμενα αποδεικτικά μέσα αποδεικνύεται ότι ο ενάγων δεν εργάστηκε κατά τις ημερομηνίες 24-12-2014, 2-12-2014, 31-12-2014 και 1-1-2015, ημερομηνίες τις οποίες η εκκαλουμένη ορθώς αφαίρεσε κατά τον υπολογισμό της αμοιβής του για υπερωριακή εργασία καθημερινών και αργιών ημερών. Ωστόσο, για τον μήνα Δεκέμβριο 2014 δικαιούται τον πλήρη μισθό του των 2.790,20 ευρώ αφού σε αυτό το ποσό ανέρχονται οι μηνιαίες αποδοχές του, όπως προαναφέρθηκε, μετά υπολογισμό του μέσου όρου της υπερωριακής αμοιβής του, και όχι 2.604,19 ευρώ που έκρινε η εκκαλουμένη, δεκτού γενομένου ως βάσιμου του τρίτου&nbsp; και τελευταίου λόγου εφέσεως. Ο ενάγων έλαβε έναντι του μισθού του μηνός Δεκεμβρίου 2014 ποσό 200 ευρώ και του οφείλεται το υπόλοιπο, ποσού&nbsp; 2.590,20 ευρώ και όχι 2.404,19 ευρώ που επιδίκασε η εκκαλουμένη. Επισημαίνεται ότι τα επιδικασθέντα πρωτοδίκως ποσά των&nbsp; 1.780,48 ευρώ για δώρο Χριστουγέννων 2014 και των 1.490,24 ευρώ για αποζημίωση απολύσεως δεν προσβάλλονται με λόγο εφέσεως.</p>
   <p>Ενόψει των προηγουμένων, έσφαλε η εκκαλουμένη που επιδίκασε στον ενάγοντα συνολικό ποσό 18.199,74 ευρώ αντί του ποσού των 24.545,09 ευρώ που κατά τα ανωτέρω δικαιούται και πρέπει η υπό κρίση έφεση να γίνει δεκτή ως και κατ΄ουσίαν βάσιμη και να εξαφανισθεί η εκκαλουμένη, στο σύνολό της, για το ενιαίο του εκτελεστού τίτλου. Ακολούθως, αφού κρατηθεί&nbsp; και δικασθεί η υπόθεση, πρέπει η αγωγή να γίνει εν μέρει δεκτή ως και κατ΄ουσίαν βάσιμη και να επιδικασθεί στον ενάγοντα συνολικό ποσό 24.545,09 ευρώ. Από το ποσό αυτό, ποσό 19.907,52 ευρώ, που αφορά στις δεδουλευμένες αποδοχές του, πρέπει να του επιδικασθεί νομιμοτόκως από την επομένη της δήλης ημέρας καταβολής εκάστου μηνιαίου κονδυλίου αποδοχών που συναπαρτίζουν αυτό, δηλαδή από την επομένη της τελευταίας ημέρας εκάστου μηνός εντός του οποίου παρασχέθηκε από τον ενάγοντα η εργασία, ποσό 1.780,48 ευρώ, που αφορά δώρο Χριστουγέννων έτους 2014, νομιμοτόκως από την 1η Ιανουαρίου του επομένου έτους, ποσό 1.366,85 ευρώ που αφορά δώρο Πάσχα έτους 2015, νομιμοτόκως από την 1η Μαΐου 2015 και τέλος, το ποσό των&nbsp; 1.490,24 ευρώ που αφορά αποζημίωση απολύσεως, νομιμοτόκως από την επομένη της λύσεως της εργασιακής σχέσεως του ενάγοντος.</p>
   <p>Τέλος, πρέπει&nbsp; να καταδικασθεί η εναγομένη σε μέρος της δικαστικής δαπάνης του ενάγοντος και των δύο βαθμών δικαιοδοσίας, ανάλογο της νίκης του (176, 178 παρ.1 , 183, 190, 191 παρ 2 ΚΠολΔ),&nbsp; σύμφωνα με όσα ορίζονται ειδικότερα στο διατακτικό.</p>
   <p><strong>&nbsp;ΓΙΑ ΤΟΥΣ ΛΟΓΟΥΣ ΑΥΤΟΥΣ</strong></p>
   <p>-Δικάζει ερήμην της εφεσίβλητης.</p>
   <p>-Ορίζει το παράβολο ερημοδικίας στο ποσό των διακοσίων ενενήντα (290) ευρώ.</p>
   <p>– Δέχεται τυπικά και κατ’ ουσίαν την έφεση.</p>
   <p>-Εξαφανίζει την εκκαλουμένη υπ’ αριθ.127/2016 οριστική απόφαση του Μονομελούς Πρωτοδικείου Πειραιώς.</p>
   <p>-Κρατεί και δικάζει την από 26.06.2015 (αριθ.κατ. ……/2015) αγωγή.</p>
   <p>-Δέχεται αυτή εν μέρει.</p>
   <p>-Υποχρεώνει την εναγομένη να καταβάλει στον ενάγοντα ποσό είκοσι τεσσάρων χιλιάδων πεντακοσίων σαράντα πέντε ευρώ και εννέα λεπτών (24.545,09), νομιμοτόκως κατά τα αναφερόμενα στο σκεπτικό.</p>
   <p>-Καταδικάζει την εναγομένη σε μέρος των δικαστικών εξόδων του ενάγοντος και των δύο βαθμών δικαιοδοσίας, το οποίο ορίζει στο ποσό των δύο χιλιάδων (2.000) ευρώ.</p>
   <p>– Κρίθηκε, αποφασίσθηκε και δημοσιεύθηκε σε έκτακτη, δημόσια, στο ακροατήριό του συνεδρίαση, χωρίς την παρουσία των διαδίκων και των πληρεξουσίων δικηγόρων τους, στις&nbsp; 28 Μαρτίου 2018.</p>
   <p>&nbsp;</p>
   <p><strong>&nbsp; Η ΔΙΚΑΣΤΗΣ&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Η ΓΡΑΜΜΑΤΕΑΣ</strong></p>
  </div><!-- .entry-content -->
 </article>
</div></div></div></body></html>